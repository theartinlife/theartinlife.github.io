---
layout: post
title: "Medeltiden och den religiösa doktrinen"
date: 2023-09-23 11:40:38 +0200
categories: filosofi
comments: true
author: Patrik Nygren
tags: [filosofi, idéhistoria]
---

I slutet av antiken har arvet från Sokrates, Platon och Aristoteles lyckats leva vidare genom olika läror. Framför allt har de olika hellenistiska filosofierna kunnat samexistera med såväl den grekiska som den romerska religionen, samt med de olika mysteriereligioner som frodades runt medelhavet vid tiden, som Mithraismen, Isiskulten och Orfismen. Men under brytningstiden mellan antiken och medeltiden börjar det grekiska arvet att tyna bort i betydelse. Kristendomen dominerade nu alltmer som religion i stora delar av Europa.

Medeltiden spänner från det västromerska rikets fall runt 400-talet till renässansen under 1400-talet. Under medeltiden talar man om två huvudriktningar för filosofin: en _nyplatonisk_ och en _aristotelisk_. Från ett nyplatoniskt synsätt gjordes försök att förena Plotinos tankar med kristendomen; _Teodicéproblemet_ förklarades t.ex med att det onda var frånvaron av det goda och treenigheten med läran om _det Ena_. Men fastän denna period i många avseenden var en mörk period präglad av from kristendom och en maktfullkomlig kyrka så fanns det filosofer som fortsatte att driva filosofin vidare, ofta dock med syftet att ge bäring åt kristna dogmer. St. Augustinus kan sägas vara periodens första filosof som ägnade sig åt just detta. Han visade vägen för hur man som religiös tänkare kunde förena filosofi och kristen lära.

## Augustinus

![augustinus](https://upload.wikimedia.org/wikipedia/commons/a/ac/Saint_Augustine_Portrait.jpg){:.fixed-size }

##### _(Augustinus läser, av Sandro Botticelli, 1480)_

_”Bekännelser”_ av **Augustinus (354 – 430 e.Kr)** är förmodligen en av litteraturhistoriens första självbiografier. Men denna bok är mer än så, den är också en studie i det mänskliga psyket och består även av djupa reflektioner över bl.a gud och tid. Boken börjar med att beskriva Augustinus som spädbarn i Thagaste i Nordafrika. Augustinus var djupt troende kristen och bekände sig till läran om arvsynden, som lär ut att människan är född att ärva Adams synd mot gud. Sålunda redogör han för hur själviska och krävande hans tidiga uttryck som barn var. Med obeveklig stränghet betraktar han nästan alla sina uttryck som egoistiska och förkastliga. Han är mycket kritisk mot sig själv, tom som spädbarn.

> "när man inte lydde mig, för att man inte förstod mig eller för att inte skada mig, blev jag arg på de vuxna som inte lydde mig, på fria människor som inte ville vara mina slavar, och hämnades på dem genom att gnälla."

Som 17-åring reste han till Kartago för att studera juridik och där möter den unge Augustinus den jordiska kärleken. Vid sidan av sina studier beskriver han hur han börjar hänge sig åt sexuella begär. Men efter att studerat Plotinos blir Augustinus fängslad av dennes ideér och börjar istället intressera sig för nyplatonismen som han börjar att studera flitigt. Han kopplar snart ”Logos” med de kristnas gud och snart antar han även kristendomen som religion, vilket även hade varit hans mors, Sankta Monicas, högsta önskan för sin son.

![Monika-med-Augustinus](https://upload.wikimedia.org/wikipedia/commons/9/98/Saint_Augustine_and_Saint_Monica.jpg){:.fixed-size }

##### _(Sankta Monica tillsammans med sonen Augustinus, målning av Ary Scheffer, 1846)_

#### Arvsynd och predestinationsläran

Augustinus påverkade i hög grad medeltiden, särskilt med sin definition av _arvsynden_ och _predestinationsläran_. Arvssynden säger att människan i sitt naturliga tillstånd är hemfallen åt synd och beroende av det jordiska. Men enligt hans predestinationslära så är några få av alla de förtappade själarna utvalda av gud för att bryta sig loss från de jordiska försyndelserna. Detta gör dom inte av egen kraft utan med hjälp av guds nåd, de är dessa utvalda som därför får träda in i himmelriket enligt Augustinus. Augustinus presenterar på så vis en väldigt pessimistisk syn på livet, dels för att de flesta människor redan är dömda att förgås i skärselden från födelsen, dels för att det goda som människan ägnar sig åt inte är av egen fri vilja utan härrör alltid ifrån gud. Människan som kött och blod är alltså i grund och botten förtappad enligt Augustinus.

Moderns kärlek till sitt barn är till skillnad från den sexuella kärleken något i jordelivet som dock förmedlar ett förebud om guds rena kärlek, en kärlek som till skillnad från den sexuella inte är sinnlig. I Augustinus kärleksdefinition återfinns en stark anknytning till Platons Eroslära. Även kunskapsteoretisk har Augustinus lära om kärlek koppling till Platon, enligt Augustinus kan nämligen sann kunskap om Gud bara fås genom kärleken till Gud och inte genom texter. Den stora skillnaden från Platons modell är att Augustinus menar att Gud har lagt ned en så stor längtan efter honom i vissa utvalda människor att den bara har drivit dessa att söka efter honom, medan han av andra har låtit sig förbli försummad och osynlig. Hos Platon är istället människan själv ansvarig och i sin fulla makt för att söka efter det ”Goda” och är inte på något sätt förutbestämd till något.

#### Minnet och jaget

Augustinus är också en av de tidigaste filosoferna att erkänna ”jagets” djupa förankring i minnet. Det egna ”jaget” är enligt Augustinus inte omedelbart tillgängligt för oss eftersom så mycket har präglats i vårt minne under en så lång tid. Vi kan på så vis bara få glimtar av vilka vi är, vi kan inte komma ihåg allt som vårt minne har ackumulerat för att skapa vårt ”jag”. Men minnet spelar också en viktig roll för våra nuvarande sinnesrörelser enligt Augustinus:

> ”En väldig, omätlig kalk är minnet – vem har lodat dess djup? Och denna förmåga finns i min ande, den hör till mitt väsen! Jag fattar inte allt jag är. /.../ Men människorna går ut för att förundras över bergstoppar och väldiga havsvågor, flodernas vida vatten, oceanens rand och stjärnornas kretslopp; sig själva lämnar de /.../ Jag skulle emellertid inte tala om det om jag inte i mitt inre, i mitt minne, såg bergen, vågorna, floderna och stjärnorna – som jag sett – och oceanen – som jag tror på.”

Augustinus tycks mena att vi utan minnet inte kan förstå vad vi ser. Vårt ”jag” fodrar minnen och består av minnen, och nuet som det framstår och uppfattas av oss blir bara tillgängligt för oss genom vårt minne, som är djupt som en ”omätlig kalk”. Men alltigenom detta djupa ”jag” finns guds sanning som ett ljus. Här återfinns återigen en likhet med Platons ”Goda” men i Augustinus version kommer ljuset genom oss, genom vårt minne och återfinns inte i en högre idévärld bortom vår fysiska värld så som Platon hade menat. Att Gud finns i vårt inre förklarades dels som ett ljus i minnet men också som vår egna föreställningsförmåga:

> ”Så förstockad i mitt inre, så oklar för mig som jag då var, höll jag före att vad som ej på ett eller annat sätt hade utsträckning i rummet vore helt och hållet att anse som ett intet. Jag gjorde mig mina föreställningar efter vad mitt öga iakttog utan att inse att just denna min förmåga att göra dessa föreställningar ej var kroppslig eller hade utsträckning i rummet och att denna föreställningsalstrande kraft måste vara någonting väldigt”.

Detta ger enligt Augustinus förklaring till hur Gud kan finnas överallt men samtidigt inte ses. På ett plan kan man tala om en psykologisering av Platons idévärld hos Augustinus, där det ”Goda” har förbytts till ”Gud” och det onda helt enkelt som frånvaron av Gud, i linje med Plotinus tankar.

#### Det förflutna i minnet, Nuet i Gud, och framtiden i förväntan

Förutom att beskriva Gud i termer av själsliga förmågor så existerar också Gud i verkligheten som ett evigt ”nu”. Mer än någon tidigare filosof utforskade Augustinus tiden och kartlade de inneboende problem som finns i vår konventionella tidsuppfattning. Augustinus menade att det förflutna och framtiden var subjektiva och icke-existerande företeelser med ursprung i de själsliga funktionerna: _minne_ och _förväntan_. Hur kan vi tala om något som lång tid eller kort tid, när det inte existerar?

> ”Vem kan emellertid mäta den förflutna tiden som inte mer är till eller framtiden som ännu inte existerar? Utom möjligen den som vågar säga att han kan mäta det som icke existerar? När tiden passerar förbi, kan den upplevas och mätas. När den har passerat kan den emellertid ej detta, emedan den då inte existerar.”

Men nuet levde dock i oss genom iakttagelsen och var sålunda mer objektiv. Vi människor blandar hela tiden samman de olika tidsaspekterna som om de bestod av samma stoff, fast de uppenbarligen lever i olika själsliga dimensioner: _minne_, _iakttagelse_ och _förväntan_ (föreställning). Denna illusion ger oss en uppfattning av att tiden är linjär och kontinuerlig. Men vad beträffar Guds kunskap, som är oföränderlig, finns det ingen övergång från en tid till en annan, utan för honom är allt givet på en gång som ett evigt nu, vilket också är vad Gud är:

> ”Dina år varken kommer eller går, utan det är våra år som förgår och som kommer, för att de alla skall kunna passera. Alla dina år finns samtidigt emedan de står stilla. Ej heller undanträngs hos dig de år som går av de år som kommer, emedan dina inte passerar förbi.”

När vi talar om tid, tycks Augustinus mena, så talar vi oftast om saker som inte finns, förfluten tid och framtid. Vår hjärna spelar oss alltså ett spratt. Vi talar hela tiden i termer av tid och förstår vår verklighet med hjälp av denna konstruktion. Ord t.ex når oss via våra sinnen och vi kan förstå orden i ett nu i relation till minnet av vad som har sagts tidigare och förväntan om vad som ska sägas härnäst, men dessa språkliga konstruktioner bygger alltså på abstraktioner som rör sig över olika delar av vår hjärna. När vi sjunger en sång hämtar vi delar ifrån minnet och sedan gör vi förväntningar av sången och tömmer sedan minnet för att sången ska återgå tillbaka till det förflutna och tillbaka till vårat minne. Och samma gäller för en människas liv, menar Augustinus, i mänsklighetens minne där människor dör och återkommer är allt återerinring:

> ”Vad som nu sker i fråga om hela sången, det sker också beträffande dess enskilda delar och dess enskilda stavelser. Detsamma gäller för en längre handling, i vilken kanske denna sång utgör en del, och det gäller för hela människans liv, vars delar utgörs av den människas alla handlingar. Det gäller också i alla sekler för hela människosläktet, vars delar utgörs av alla enskilda människors liv.”

År 410 hade västgoterna plundrat Rom. Många människor betraktade händelsen med bestörtning och några klandrade kristendomen för händelsen. Augustinus blir kallad att utarbeta en skrift till kristendomens försvar. Augustinus skriver boken _”Gudsstaten”_, i vilken han förklarar Roms fall. Enligt Augustinus finns det bara en sann stat, Gudsstaten, eller himmelriket. Augustinus tar fasta på Ciceros definition av staten som en sammanslutning av människor för att upprätthålla rättvisa. Men var på jorden finns då rättvisa?, frågar sig Augustinus. Rom var aldrig rättvis och var därför aldrig egentligen någon stat. För Augustinus blir syndafallet utgångspunkten för den mänskliga historien. Av de första barnen, blir Kain representant för jorden och Abel för himmelriket. Vid den yttersta domen ska medborgarna i de olika staterna uppdelas. Augustinus menar dessutom att alla jordiska riken har uppkommit i ett brodersmord. Liksom Kain mördade Abel, dödade Romulus, Roms första kung, sin bror Remus. Om det är så vad är då en stat annat än ett organiserat brottssyndikat, tycks Augustinus mena.

![kain-dödar-abel](https://upload.wikimedia.org/wikipedia/commons/2/2d/Cain_kills_Abel.png){:.fixed-size }

##### _(Kain dödar Abel, målning av Gustave Doré, 1866)_

## Anselm och det ontologiska gudsbeviset

Under flera århundraden efter det västromerska rikets fall präglas Europas kulturliv och tankeliv av en sträng och dogmatisk kristendom. Eftersom Augustinus hade sanktionerat nyplatonismen och fört den samman med kristendomen var detta synsätt det som präglade Europa under medeltidens början. Först när kristendomen började sprida sig på allvar genomgick filosofin en existensiell kris. År 529 stängde kejsar Justinianius ned samtliga filosofskolor i Athen. Filosofin fick nu leva ett undanskymt liv bland kyrkofädernas böcker, ofta med syftet att ge näring åt kristna tankar och som ett verktyg för att ge svar på religiösa frågor.

Under 1000-talet seglar dock en filosofisk debatt upp som kom att dela upp de lärda i tre olika läger; _realisterna_, _konceptualisterna_ och _nominalisterna_. Ursprunget till debatten, eller _universaliestriden_ som den kallas, var en fråga som hade ställts i en av Plotinos lärljungars texter. Frågan rörde vad som kallas _allmännbegreppen_, dvs den gemensamma formen hos enskilda ting. De som liksom Platon ansåg att allmännbegreppen fanns före tingen benämndes som realister, de som liksom Aristoteles menade att de fanns inneboende i tingen kom att kallas konceptualister och de som endast menade att de skapats efter tingen och bara var namn utan någon egentlig koppling kallades nominalister.

![anselm_av_canterbury](https://upload.wikimedia.org/wikipedia/commons/5/59/Anselm_of_Canterbury.jpg){:.fixed-size }

##### _(Anselm av Canterbury, målning av okänt ursprung, 1500-tal)_

En av de mest namnkunniga realisterna var **Anselm av Canterbury (1033 - 1109)**. Anselm arbetade i kloster som Abbot som så många av den tidens lärda. I enlighet med traditionen efter Augustinus levde han efter mottot; "Jag tror för att förstå", vilket innebar att filosofin för honom tog sin utgångspunkt i kristen lära. För eftervärlden har han mest blivit känd för det som Kant senare skulle kalla _det ontologiska gudsbeviset_. Anselm menade att han med sitt resonemang hade lyckats bevisa guds existens på rent rationella grunder. Det intressanta med beviset är att det endast förlitar sig på ett begrepp av _Gud_ för att deducera dennes existens. Det begrepp som Anselm använder som utgångspunkt i sitt bevis är att _"Gud är det största som kan tänkas"_.

> Säkert är nu att det, som är sådant att något större inte kan tänkas, inte kan vara endast i förståndet: Ty om det endast funnes i förståndet, kunde det tänkas också finnas i verkligheten - vilket är större. Om alltså det som är sådant att intet större kan tänkas, ehuru det just skulle vara så beskaffat att något större inte kunde tänkas. Men detta är säkert en omöjlighet. Det råder således intet tvivel om att detta något, som är sådant att ett större inte kan tänkas, existerar både i förståndet och i verkligheten.

Anselm menar alltså att eftersom "gud är det största som kan tänkas" så följer därav med nödvändighet att denna gud inte bara kan rymmas i vårt förstånd. Om han bara skulle rymmas i vårt förstånd skulle han inte vara det största som vi kan föreställa oss för vi kan ju också föreställa oss saker som inte begränsas av vår fantasi. Något som är det största som vi kan tänka oss måste alltså med nödvändighet existera. Även om beviset grundar sig på ett felaktigt antagande om tänkande och existens så är beviset fortfarande intressant ur en teknisk synpunkt, särskilt också med tanke på att det än idag råder oenighet om varför beviset inte gäller. Kant t.ex menade att beviset felaktigt utgick från att existens är en egenskap. Eftersom existens inte var en egenskap så kunde inte existens heller vara en nödvändighet för fullkomlighet. En modernare kritik grundar sig däremot på att fraser som "det som är sådant att..." vilar på en fiktion som inte alls har med verkligheten att göra, exempelvis är påståendet "den nuvarande kungen i Frankrike är kung i Frankrike" inte sann bara för att påståendet i början utgår från att det finns "en nuvarande kung i Frankrike". Oavsett vilken invändning man kan tänkas ha mot beviset så är vi uppenbarligen inte helt överens om varför beviset fallerar och oenigheten tyder på att det fortfarande bakom beviset ligger något mystiskt som gäckar vårt förstånd.

## Thomas av Aquino

Länge styrde nyplanatonismen kyrkan, men i början av 1200-talet började Aristoteles skrifter cirkulera bland många av europas lärda. Bl.a arabiska kommentarer till Aristoteles bidrog till hans förnyade aktualitet. Vad många slogs av var Aristoteles breda kunskaper i så vitt skilda områden vilka dessutom presenterades med en sällsynt klarhet som ställde Augustinus och hans platonism i skugga. Aristoteles blev under denna tid känd som "Filosofen" och fick allt fler efterföljare. Kyrkan såg med rädsla hur dessa nya idéer trängde undan det traditionella synsättet och försökte i det längsta att förhindra spridningen. 1215 utgavs tom ett påvligt dekret som förbjöd all undervisning i aristotelisk naturfilosofi. Men Aristoteles ideér hade redan fått fäste och till slut fick kyrkan motvilligt acceptera "Filosofen". Aristoteles blev den nybildade _skolastikens_ läromästare. Målet för skolastikerna var att bevisa Guds existens via rationella argument. Deras främsta verktyg för detta var logik, metafysik och semantik, samtliga ämnen över vilka Aristoteles hade sammanställt utarbetade skrifter.

![thomas-av-aquino](https://upload.wikimedia.org/wikipedia/commons/e/e3/St-thomas-aquinas.jpg){:.fixed-size}

##### _(Sankt Thomas av Aquino, Carlo Crivelli, 1476)_

**Thomas av Aquino (1225 - 1274)** tillhörde Dominikanerna, en ny tiggarorden vars medlemmar hade svurit ed om att aldrig äga några tillhörigheter. Till skillnad från traditionella munkar så tillhörde dominikanerna inte något kloster utan levde ett alldagligt liv bland vanliga människor. Aquino, liksom många andra av sina bröder, kom att arbeta på ett av de flera universiteten i Paris. Universitetet som instutiton var hittills en realtivt ny företeelse i Europa och hade bara århundradet innan godkännts av kyrkan. Som för så många andra teologer på den tiden var filosofin för Aquino ett hjälpmedel för att förstå gud, inte för att förstå verkligheten. Hans målsättning var framför allt att förena kristendomen med den hedniska aristotelismen.

#### Bevis för guds existens

Enligt Aquino så kunde vi både via förnuftet och tron få insikt om guds existens, förnuftet och tron kompletterade varandra på så sätt. Men eftersom inte alla människor är förmögna att förstå logiska bevis för guds existens så har gud också gett människan uppenbarelsen, framför allt via hans sändebud Jesus, så att människan fortfarande ska kunna uppnå frälsning utan att behöva någon särskild fallenhet för logik. Vad beträffar den logiska insikten för guds existens så hade Aquino inte mycket till övers för Anselms gudsbevis.

> Ur Summa theologica: "Men låt oss anta, att en person förstår att ordet "Gud" betecknar det som är sådant att något större inte kan tänkas; då skulle ändå inte följa att han förstår att det som ordet betecknar också existerar i verkligheten, och inte endast i förståndet. Man kan inte sluta sig till att det existerar i verkligheten, om det inte står fast att det i verkligheten finns något sådant att något större inte kan tänkas, och detta godtas inte av de som förnekar Guds existens."

Aquino menar helt enkelt att det inte finns något belägg för att det faktiskt existerar något som "är det största som kan tänkas" ute i verkligheten. Eftersom detta belägg saknas kan vi inte heller sluta oss till att något sådant existerar. Aquino vidhöll dock att det gick att bevisa guds existens, men på andra grunder, och för det uppställde han fem bevis.

1. Det första beviset utgår till största delen från Aristoteles resonemang om en _"orörlig rörare"_.

> Ur Summa theologica: "...liksom en käpp inte sätter något i rörelse på annat sätt än att den själv röres av handen. Därför kommer man nödvändigtvis till en första rörare, som inte sätts i rörelse av något. Och denne förste rörare kallar alla Gud."

2. Det andra beviset utgår som första beviset på samma resonemang om en första orsak.

> Ur Summa theologica: "... Men om man lät orsaksräckan fortgå i det oändliga, skulle det inte finnas någon första verkande orsak och följaktligen inte heller någon sista verkan eller några mellanliggande verkande orsaker, vilket är uppenbart falskt. Alltså är det nödvändigt att anta en första verkande orsak, vilken alla kallar Gud."

3. Det tredje beviset utgår från ett resonemang om alla tingens nödvändiga eller onödvändiga existens. Det finns ting vars existens inte är nödvändig, menar Aquino, dvs ting som har möjligheten att både existera och inte existera. Det är omöjligt att ett sådant ting alltid skulle ha funnits eftersom det i oändligheten någon gång måste ha befunnits under omständigheter som möjliggjorde dess icke-existens, dess död. Men om alla ting skulle vara onödvändiga skulle det inte finnas något i verkligheten, eftersom allt som existerar bara kan ha kommit till genom något annat som redan existerande. Så något nödvändigt alltid existerande måste vara orsaken till alla andra onödvändiga tillfälliga existenser. _"Detta kallar alla Gud"_.

4. Det fjärde beviset utgår från grader av fullkomlighet. Enligt Aquino besitter tingen skönhet i relation till andra ting. Något betraktas som vackert i relation till andra liknande tings skönhet. Men alla skalor har en extrempunkt. Och det ting som förmedlar alla andra ting sin skönhet är i slutändan gud.

5. Det femte beviset utgår från världsordningen. Enligt Aquino finns en observerbar ändamålsenlighet i naturen. Denna ändamålsenlighet förutsätter en intelligens, en ingenjör som skapat denna. "Det finns ett intelligent väsen som inriktar alla ting mot ett mål och detta kallar vi Gud."

#### Människans fria val

Också över människans fria val för Aquino ett intressant resonemang. Han börjar - som han brukar - med att rada upp argument mot hans ståndpunkt, dvs att människan har ett fritt val, för att sedan besvara dessa med motargument. Argumenten mot människans fria val är följande:

> Ur Summa theologica: "Den som har en fri valförmåga gör vad han vill. Människan gör inte vad hon vill... Den som har fri valförmåga kan vilja något eller låta bli att vilja det, handla eller låta bli att handla. Detta är nu inte människans lott... 'Fritt är det som är sin egen orsak' enligt Aristoteles _Metafysik_. Det däremot som sätts i rörelse av något annat är inte fritt [Detta är inte heller människans lott]... Den som har förmåga till fritt val är herre över sina handlingar. Men människan är inte herre över sina handlingar enligt _Jeremia_... 'Filosofen' säger i tredje boken av _Etiken_: 'Sådan som var och en är beskaffad, så beskaffat blir också hans mål'. Nu kan vi inte råda över vår egen beskaffenhet, för den är oss given av naturen."

Följden av dessa argument är att människan inte är fri, men å andra sidan borde människan ha förmåga till ett fritt val, menar Aquino; "annars skulle det vara meningslöst med råd, förmaningar, föreskrifter, förbud, belöningar och straff". Människan, till skillnad, från djuren agerar först efter att ha tagit till sig information från omgivningen och sedan på förnuftsmässiga grunder analyserat alternativen. Först efter analysen väljer människan aktivt det mest gynnsamma för henne. Medan djuren agerar instinktivt handlar människan utifrån ett "fritt avgörande och har förmåga att röra sig i olika riktningar". Som ett svar på det argumentet som menar att människan inte väljer sina handlingar så medger Aquino visserligen att våra drifter ibland står i strid med vårat förnuft men "den goda människan" låter sig inte förledas av dessa utan håller ståndaktigt fast vid förnuftet och "väljer" den rätta vägen, vilket tyder på människans fria vilja. Beträffande argumentet som säger att bara "fritt är det som är sin egna orsak", så är faktiskt valförmågan fri eftersom den ju är orsak till sin egna aktivitet, människan bestämmer ju via sitt fria val sitt handlande. När det gäller beskaffenheten av våra mål som indirekt givna av naturen så menar Aquino att även i det avseendet råder förnuftet över dessa mål med ungefär samma argumentation som menar att förnuftet står över känslor och drifter. Så länge människan låter sig fatta sina beslut på förnuftsmässiga grunder så kan man mycket väl säga att hon är fri.

Enligt Aquinos karaktäristik så bär gud enbart metafysiska egenskaper, som "orörlig rörare", "första orsak", "nödvändig existens", "fullständigt fullkomlig", "yttersta intelligens", men kristna ville tilldela honom mer personliga egenskaper som kärleksfull, vis, barmhärtig osv. För att förena dessa två motstridiga egenskaper så menar Aquino att de personliga egenskaperna som "kärleksfullhet" och "barmhärtighet" betyder någonting annat när man talar om gud än när man beskriver en person med dessa ord. Gud besitter dessa egenskaper på i den högsta bemärkelsen, medan vi människor bara kan besitta dessa i överförd bemärkelse. I detta resonemang så lånar Aquino från det nyplatoniska emanicipationstanken om gud som det yttersta varat, från vilket allt annat emanerar.

#### Etiken

Ur en etisk synpunkt ser man hos Aquino följandet av en grekiskt idétradition i vilken det förnuftsmässiga alltid innebär det goda för människan. Alla lagar, både naturens lagar och människans lagar är i enlighet med förnuftet och med gudomligheten, menade Aquino. Statens uppgift är att upprätthålla lagarna och skydda människorna från jordiska bekymmer, kyrkans uppgift var långt mycket viktigare, att verka för människornas frälsning. Genom att betrakta kyrkans uppgift som överordnad statens tillmäts kyrkan en starkare makt.

Under 1300-talet börjar man kritisera den aristoteliska skolastiken för sin labyrintartade och komplexa begreppsapparat, och under renässansen som följer återvänder intresset tillbaka till Platon och även till atomismen. Medeltidens tänkare hade dittills mest varit intresserade av gud och religiösa frågor. Naturen hade helt åsidosatts under en lång period. Men när den dualistiska synen förbyttes till ett mer monistisk synsätt under renässansen väcktes åter intresset för naturvetenskapen och den mörka perioden för filosofi och nyfiket tankeliv kunde gå mot sitt slut.
