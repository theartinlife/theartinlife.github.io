---
layout: post
title: "Kategoriteori och verklighetens matematiska strukturer"
date: 2023-12-17 09:03:38 +0200
categories: essä
comments: true
author: Patrik Nygren
tags: [essä, matematik]
---

Inom matematiken finns en gren, **_Kategoriteori_**, som studerar olika generella matematiska strukturer eller mönster. Kategoriteori handlar mer specifikt om att kategorisera olika matematiska funktioner, som exempelvis addition, subtraktion, multiplikation och division. Om man betraktar dessa funktioner i mer generella termer uppträder samtliga på samma sätt, nämligen, givna två tal som input ger de tillbaka ett nytt tal som output, t.ex:

$$ 1 + 4 = 5 $$

$$ 6 / 3 = 2 $$

Inom Kategoriteori säger man att dessa tillhör samma kategori, nämligen den kategori av funktioner som tar objekt i en domän ($$C$$) som input och ger tillbaka objekt i samma domän ($$C$$) som output, $$C \rightarrow C$$, vilket i det här fallet skulle vara dom naturliga talen (i det här fallet är det fråga om 2 naturliga tal som input och 1 naturligt tal som output, men i Kategoriteori är saker som antal och värde oviktiga detaljer). Pilen mellan domänerna kallas _morfism_ och hänvisar till vad som är input och vad som är output. När vi har karaktäriserat funktionerna med samma gemensamma morfism kan vi fastställa om de verkligen tillhör samma kategori genom att betrakta om de efterföljer samma lag, i det här fallet _associativitet_

$$(a + b) + c = a + (b + c)$$

$$(a - b) - c = a - (b - c)$$

$$(a * b) * c = a * (b * c)$$

$$(a / b) / c = a / (b / c)$$

Om vi byter ut variablerna till tal kan vi pröva huruvida lagen uppfylls

$$(3 + 4) + 7 = 3 + (4 + 7) = 14$$

$$(3 - 4) - 7 = 3 - (4 - 7) = -8$$

$$(3 * 4) * 7 = 3 * (4 * 7) = 84$$

$$\text{men } (3 / 4) / 7 = 0.107; \text{ och } 3 / (4 / 7) = 5.25 $$

Trots att division ytligt betraktad beskrivs med samma morfism som de övriga funktionerna lever uppenbarligen inte division helt upp till kraven på denna kategori. Division måste alltså tillhöra en annan kategori.

Förutom funktioner finns det inom matematiken också strukturer, som exempelvis _"mängden"_. Om vi har ett tal, 19 t.ex, och lägger det inuti en mängd så behöver vi representera talet tillsammans med en notation för "mängd"; $$[ 19 ]$$. Poängen med en mängd är att vi kan tillföra fler tal till den, $$[ 19, 20, 21, \text{osv.. }]$$. Vi har alltså tillfört en struktur runt talen som har notationen $$[\text{ }]$$, denna stuktur ger oss nya förmågor så att vi kan behandla flera tal på samma gång. För att ge ett annat konkret exempel på en struktur kan vi betrakta de _"imaginära"_ talen som använder sig av en reell dimension och en imaginär dimension. Den imaginära dimensionens syfte är att ge talen en större frihetsgrad. Imaginära tal är helt enkelt ett koordinatsystem. Genom att tillföra en extra dimension kan dessa tal röra sig över ett större plan än de naturliga.

![imagniärt tal](https://upload.wikimedia.org/wikipedia/commons/6/69/Complex_conjugate_picture.svg){:.fixed-size }

Den imaginära delen brukar representeras av symbolen _i_, vilken har egenskapen att $$-1 = i^2$$. Ett imaginärt eller ett komplext tal har alltså en reell del och en imaginär del, som exempelvis $$2 + 4i$$, där 2 indikerar att talet har rört sig 2 grader i den reella dimensionen och 4 i den imaginära, $$-3 - 6i$$ indikerar att talet rört sig -3 grader i den reella dimensionen och -6 grader i den imaginära. Om vi skulle lägga 19 i strukturen "imaginärt tal" istället för strukturen "mängd" representerar vi talet med notationen $$19 + 0i$$ vilket hänvisar till att det inte har rört sig något i den imaginära dimensionen men 19 grader i den reella. Men talet skulle lika väl kunna representeras av $$19 + 6i$$, den imaginära delen påverkar inte den reella och därför kan den reella utan vidare plockas ut ur strukturen och återgå till den ursprungliga dimensionen av naturliga tal, dvs 19. Det finns naturligtvis många fler exempel på matematiska notationer som tillför en pålagd struktur. Samtliga av dessa ger talen olika förmågor som vi har sett, i fråga om mängd kan talen "hopas" och vi får därtill framför allt en förmåga att tala om olika mängder, som "mängden av jämna tal" eller "mängden av udda tal" för att förenkla kommunikationen kring vissa tal, i fråga om imaginära tal så tillförs talen en förmåga att röra sig i ytterligare en dimension.

Om addition, subtraktion och multiplikation tillhör kategorin som består av morfismen $$C \rightarrow C$$ så säger vi i kategoriteori att den kategori som "mängd" och "imagninära tal" tillhör består av morfismen $$C \rightarrow F(C)$$ där $$F$$ representerar en struktur, antingen mängden $$[\text{ }]$$, den imaginära $$x + i$$ eller någon annan godtycklig struktur. I Kategoriteori kallas en notation som tar objekt i en domän $$C$$ och tillför en struktur $$F(C)$$ för en _Funktor_. Funktorer måste dessutom uppfylla vissa lagar, lagar som jag för enkelhetens skull här låter bli att återge. Om strukturen, eller funktorskalet, råkar tillhandahålla ytterligare en funktion som tillåter en annan slags morfism, $$F(F(C)) \rightarrow F(C)$$, dvs som gör det möjligt att "platta ut" eller "kollapsa" en dubbel struktur kallar vi denna funktor för en _Monad_. "Mängden" är ett exempel på en funktor som också är en monad därför att vi enkelt kan konstruera en funktion som tar en mängd av mängder $$[ [1, 2], [3, 4] ]$$ $$(F(F(C)))$$ som ger tillbaka den kollapsade mängden $$[ 1, 2, 3, 4 ]$$ $$(F(C))$$. Med samma resonemang är imaginära tal ett exempel på en funktor som inte är en monad, vi kan inte applicera denna struktur dubbelt upp och skapa ett imaginärt tal som innehåller ett annat imaginärt tal.

Som vi ser behandlar Kategoriteori i mycket generella termer olika matematiska strukturer för att kunna kategorisera dessa och hitta förtäckta samband dem emellan. Matematiker studerar vilka morfismer dessa strukturer åstadkommer och vilka fastställda universella lagar som existerar för deras kategori. Kategoriteori kan ses som en slags metamatematik, matematiken bakom matematiken, faktum är att [Saunders Mac Lane](https://en.wikipedia.org/wiki/Saunders_Mac_Lane) och [Samuel Eilenberg](https://en.wikipedia.org/wiki/Samuel_Eilenberg) en gång uppfann kategoriteori på 40-talet i syftet att skapa ett system för att kunna förena matematikens olika grenar. Drömmen var att kategoriteori skulle hjälpa matematiker att kunna hitta nya kategorier och expandera matematiken mot nya outforskade domäner.

Eftersom matematiska strukturer återfinns överallt i verkligheten, finns det inget som hindrar oss från att låna Kategoriteori för att tillämpa den på något annat än abstrakta matematiska objekt. Vi kan mycket väl i verkligheten söka efter liknande strukturer och bestämma med en relativt stark tillförsikt vilka kategorier dessa tillhör. Detta experiment skulle förmodligen kunna ge oss oanade insikter eftersom vi med hjälp av Kategoriteori har ett mycket korrekt och välbeprövat ramverk för att kunna tala om strukturer. Om man betraktar t.ex drömmen som en struktur kan man hävda att drömmen är en slags monad, eftersom att det är möjligt att drömma inuti en dröm, och sedan i den innersta drömmen vakna upp för att befinna sig i en annan dröm, en dröm från vilken vi kan vakna upp till verkligheten igen, vi har alltså i drömmen också den nödvändiga morfismen för att kollapsa den den dubbla strukturen, uppvaknandet, $$F(F(C)) \rightarrow F(C)$$

Vad Kategoriteori påminner mig om är att det mesta vi upplever till vardags är en verklighet som är full av ogenomträngliga strukturer. Våra "jag" hör bara till en domän egentligen, vår persona eller _individen_, men kring vår persona återfinns flera ofrånkomliga strukturer, $$\text{Familj}$$, $$\text{Arbete}$$, $$\text{Samhälle}$$, $$\text{Vänner}$$, $$\text{Krig}$$, $$\text{Lögner}$$. Vår individualitet bäddas in i en räcka av strukturella lager, som tillslut skymmer nästintill helt individen;

$$Samhälle(Arbete(Vänner(Familj(Persona))))$$

Gemensamt för alla dessa strukturer är att de förutom att dölja individualiteten tillför oss olika förmågor, $$\text{Familj}$$, förmågan att eliminera det existensiella hotet av att vara fullständigt ensamma på jorden och ge en kontur åt det meningslösa främlingsskap livet annars är, $$\text{Vänner}$$, att tillföra oss ett socialt sammanhang, $$\text{Arbete}$$, att ge trygghet och uppehälle och en nödvändig dos av längtan efter frihet, ett behov den moderna människan behöver för att egentligen tillgodose ett annat behov, att kunna arbeta och leva ett målinriktat liv och inte endast sträva efter överlevnad, $$\text{Samhälle}$$, att ha en plattform för att inhämta ännu fler strukturer att lägga på vår persona, så att vi förhoppningsvis kan bygga bort helt den känsla av utsatthet som vi känner innerst i våra hjärtan. Mer eller mindre avspeglar sig alla dessa strukturer i våra själar, förleder oss att tro att vi är trygga, omhuldade. Vilka symboler och vilka outgrundliga men ändå oavvisliga avtryck dessa har på vår själ, på bekostnad av vårat "jag", av att inte vara i kontakt med vår innersta smärtpunkt, vår naturliga sårbarhet, vår autenticitet förblir okänt. Vi glömmer bort sanningen. Men alltjämt känner vi av "Strukturerna", funktorerna som ger oss nya förmågor, som får oss att känna oss starka igen men som också har sina speciella lagar, lagar vilka ger oss en uppsjö av förhållningssätt att leva efter, allt för att vi ska känna att det vi gör är "rätt", som döljer den där innersta smärtsamma känslan av vilsenhet och utsatthet som pockar långt nere i avgrunden. Vi har ju ingen aning om varför vi har hamnat där vi är. Är allt bara skådespeleri? Därför fortsätter vi genom livet att söka blint efter en logisk upplösning på en omöjlig ekvation. Vi ser att allt vi har skapat, och som också naturen har skapat, är präglat av olika mönster och regler, vårat perspektiv är på så vis slutgiltigt desinformerat och kontaminerat av allt vi känner till. Vi har aldrig sett något som inte lever efter regler och strukturer, därför förleds vi att tro att det finns en mening, att en morfism $$F(F(C)) -> F(C)$$ ska kunna återfinnas bland allt bråte som ska återgälda oss för all komplexitet och alla svårigheter vi har tvingats utstå när vi har försökt följa de regler som olika strukturer ställer mot varandra, som att vara god mot en människa och samtidigt försaka flera hundra andra. Vi hoppas i tysthet att någons ord ska ta oss tillbaka till den enkla verkligheten, som kan kollapsa alla strukturer till en enda. Desinformerade om verkligheten, lockade av strukturernas svansång, och med en naiv tillit till reglerna tror vi ironiskt nog att vi vet vad som finns därute, att vi förstår allt vi ser och kan ta på utan att inse att inte ens det som vi känner med är vår egna hand. Det enda som vi kan känna som vi vet är sant är smärtpunkten längst inne, den smärtan som inte har någon lag, inget mönster, som vi måste bära igenom hela livet. När vi sätter oss och blundar och lyssnar på våra andetag, stänger omvärlden ute, känner vi den komma fram sakta. Den vill säga oss något, vi måste lyssna.
