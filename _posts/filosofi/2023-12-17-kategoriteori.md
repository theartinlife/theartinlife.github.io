---
layout: post
title: "Kategoriteori och verklighetens matematiska strukturer"
date: 2023-12-17 09:03:38 +0200
categories: essä
comments: true
author: Patrik Nygren
tags: [essä, matematik, psykologi]
---

Det finns en gren som kallas **_Kategoriteori_** inom matematiken som studerar olika generella matematiska strukturer eller mönster. Kategoriteori handlar mer specifikt om att kategorisera olika matematiska funktioner eller objekt. Exempelvis kikar vi på de mest enkla funktionerna, addition, subtraktion, multiplikation och division och betraktar dessa funktioner i mer generella termer uppträder de nämligen på samma sätt, givna två tal som input ger de tillbaka ett nytt tal som output:

$$ 1 + 4 = 5 $$

$$ 6 / 3 = 2 $$

Inom Kategoriteori säger man att dessa funktioner tillhör samma kategori, nämligen den kategori av funktioner som tar objekt i en domän ($$C$$) som input och ger tillbaka objekt i samma domän ($$C$$) som output, $$C \rightarrow C$$, vilket i det här fallet skulle vara dom naturliga talen (här är det fråga om 2 naturliga tal som input och 1 naturligt tal som output, men i Kategoriteori är saker som antal och värden oväsentliga detaljer). Pilen mellan domänerna kallas _morfism_ och hänvisar till vad som är input och vad som är output. När vi har karaktäriserat funktionerna med samma gemensamma morfism behöver vi försöka fastställa om de verkligen tillhör samma kategori genom att kontrollera om de efterföljer samma lag eller lagar, i det här fallet, om de efterföljer lagen om _associativitet_.

$$(a + b) + c = a + (b + c)$$

$$(a - b) - c = a - (b - c)$$

$$(a * b) * c = a * (b * c)$$

$$(a / b) / c = a / (b / c)$$

Om vi byter ut variablerna till tal kan vi pröva huruvida lagen om associativitet uppfylls.

$$(3 + 4) + 7 = 3 + (4 + 7) = 14$$

$$\text{men } (3 - 4) - 7 = -8; \text{ och } 3 - (4 - 7) = 6 $$

$$(3 * 4) * 7 = 3 * (4 * 7) = 84$$

$$\text{men } (3 / 4) / 7 = 0.107; \text{ och } 3 / (4 / 7) = 5.25 $$

Vi ser tydligt att subtraktion och division inte lever upp till kraven i denna kategori.

Förutom funktioner finns det inom matematiken andra matematiska objekt eller strukturer, som exempelvis _"mängden"_. Om vi har ett tal, 19 t.ex, och lägger det inuti en mängd så behöver vi representera talet tillsammans med en notation för "mängd"; $$[ 19 ]$$. Poängen med en mängd är att vi kan tillföra fler tal till den, $$[ 19, 20, 21, \text{osv.. }]$$. Vi har alltså tillfört en struktur runt talen som har notationen $$[\text{ }]$$, denna stuktur ger oss förmågan att behandla flera tal på samma gång. För att ge ett annat konkret exempel på en struktur kan vi betrakta de _"imaginära"_ talen som använder sig av en reell dimension och en imaginär dimension. Den imaginära dimensionens syfte är att ge talen en större frihetsgrad. Imaginära tal är ur ett större perspektiv helt enkelt ett koordinatsystem. Genom att tillföra en extra dimension kan dessa tal röra sig över ett större plan än vad de naturliga kan.

![imagniärt tal](https://upload.wikimedia.org/wikipedia/commons/6/69/Complex_conjugate_picture.svg){:.fixed-size }

Den imaginära delen brukar representeras av symbolen _i_, vilken har egenskapen att $$-1 = i^2$$. Ett imaginärt - eller ett komplext - tal har alltså en reell del och en imaginär del, som exempelvis $$2 + 4i$$, där 2 indikerar att talet har rört sig 2 grader i den reella dimensionen och 4 i den imaginära, $$-3 - 6i$$ indikerar att talet rört sig -3 grader i den reella dimensionen och -6 grader i den imaginära. Om vi nu skulle lägga talet 19 i strukturen "imaginärt tal" istället för i strukturen "mängd" representerar vi talet med notationen $$19 + 0i$$ vilket indikerar att det inte har rört sig något i den imaginära dimensionen men 19 grader i den reella. Men talet skulle lika väl kunna representeras av $$19 + 6i$$, då den imaginära delen inte påverkar den reella vilken därför utan vidare kan plockas ut ur strukturen och återgå till den ursprungliga dimensionen av naturliga tal, dvs 19. Det finns naturligtvis många fler exempel på matematiska notationer som tillför en struktur till tal. Samtliga av dessa ger talen olika förmågor, i fråga om mängd får talen förmågan att "hopas" och vi får därtill framför allt en förmåga att tala om olika mängder, som "mängden av jämna tal" eller "mängden av negativa tal", i fråga om imaginära tal så tillförs talen istället en förmåga att röra sig i ytterligare en dimension.

Om addition och multiplikation tillhör kategorin som består av morfismen $$C \rightarrow C$$ så säger vi i kategoriteori att den kategori som "mängd" och "imagninära tal" tillhör består av morfismen $$C \rightarrow F(C)$$ där $$F$$ representerar en struktur, antingen mängd-strukturen $$[\text{ }]$$, den imaginära tal-strukturen $$x + i$$ eller någon annan godtycklig struktur. I Kategoriteori kallas en notation som tar objekt i en domän $$C$$ och tillför denna en struktur $$F(C)$$ för en _Funktor_. Funktorer måste dessutom uppfylla vissa lagar, lagar som jag för enkelhetens skull här låter bli att återge. Om strukturen, eller funktorskalet, råkar tillhandahålla ytterligare en funktion som tillåter en annan slags morfism, $$F(F(C)) \rightarrow F(C)$$, dvs som gör det möjligt att "platta ut" eller "kollapsa" en dubbel struktur kallar vi denna funktor också för en _Monad_. "Mängden" är ett exempel på en funktor som också är en monad därför att vi enkelt kan konstruera en funktion som tar en mängd av mängder $$[ [1, 2], [3, 4] ]$$ $$(F(F(C)))$$ och ger oss tillbaka den kollapsade mängden $$[ 1, 2, 3, 4 ]$$ $$(F(C))$$. Med samma resonemang är imaginära tal ett exempel på en funktor som inte är en monad, vi kan nämligen inte applicera denna struktur dubbelt upp och på så vis skapa ett imaginärt tal som innehåller ett annat imaginärt tal.

Som vi ser behandlar Kategoriteori i mycket generella termer olika matematiska strukturer för att möjliggöra deras kategorisering och även att peka på förtäckta samband dem emellan. Matematiker studerar vilka morfismer dessa strukturer åstadkommer och sedan vilka universella lagar som råder för deras kategori. Kategoriteori kan därför ses som en slags meta-matematik, en matematik bakom matematiken, faktum är att [Saunders Mac Lane](https://en.wikipedia.org/wiki/Saunders_Mac_Lane) och [Samuel Eilenberg](https://en.wikipedia.org/wiki/Samuel_Eilenberg) en gång uppfann Kategoriteori på 40-talet i ett försök att skapa ett enhetligt system som skulle kunna förena matematikens olika åtskilda grenar. Drömmen var att kategoriteori skulle kunna hjälpa matematiker att lyckas upptäcka nya kategorier systematiskt och på så vis expandera matematiken mot nya outforskade domäner.

Eftersom matematiska strukturer återfinns överallt i verkligheten, finns det inget som hindrar oss från att låna Kategoriteori för våra egna syften och tillämpa den på något annat än abstrakta matematiska objekt. Vi kan mycket väl i verkligheten söka efter liknande strukturer och kategorisera dessa med en relativt stark tillförsikt. Detta experiment skulle förmodligen kunna ge oss oanade insikter eftersom vi med hjälp av Kategoriteori har ett mycket korrekt och välbeprövat ramverk för att kunna tala om strukturer. Om man betraktar t.ex _drömmen_ som en struktur kan man hävda att drömmen är en slags monad, eftersom att det är möjligt att drömma inuti en dröm, och sedan i den innersta drömmen vakna upp för att befinna sig i en annan dröm, vi har alltså i drömmen också den nödvändiga morfismen för att kollapsa den den dubbla strukturen, uppvaknandet, $$F(F(C)) \rightarrow F(C)$$

Vad Kategoriteori påminner mig om är att det mesta vi upplever till vardags är en verklighet som är full av ogenomträngliga strukturer. Våra "jag" hör bara egentligen till en domän, vårt individuella och särskilda perspektiv på världen, men kring den återfinns flera ofrånkomliga strukturer som övergår individualiteten, $$\text{Familj}$$, $$\text{Arbete}$$, $$\text{Samhälle}$$, $$\text{Vänner}$$, $$\text{Krig}$$, $$\text{Lögner}$$. Vår individualitet bäddas alltså in i en räcka av strukturella lager, som tillslut skymmer nästintill helt vem vi är innerst;

$$Samhälle(Arbete(Vänner(Familj(Individen))))$$

Gemensamt för alla dessa strukturer är att de förutom att dölja individualiteten även tillför oss olika förmågor, $$\text{Familj}$$, förmågan att eliminera det existensiella hotet av att vara fullständigt ensamma på jorden och ge en kontur åt det meningslösa främlingsskap livet annars är, $$\text{Vänner}$$, att tillföra oss ett socialt sammanhang, $$\text{Arbete}$$, att ge trygghet och uppehälle och en nödvändig dos av längtan efter frihet, ett behov som varje människa behöver för att egentligen tillgodose ett annat viktigare behov; att leva ett målinriktat liv för att inte bara sträva efter överlevnad, $$\text{Samhälle}$$, att ha en plattform för att inhämta ännu fler strukturer i den naiva förhoppningen om att kunna helt bygga bort känslan av utsatthet som vi känner innerst i våra hjärtan. Mer eller mindre avspeglar sig alla dessa strukturer i våra själar, förleder oss att tro att vi är trygga och omhuldade av någon slags mening. Vilka oavvisliga avtryck dessa strukturer har på vår själ, på bekostnad av vårat "jag", av att inte vara i kontakt med vår innersta smärtpunkt, vår naturliga sårbarhet, vår autenticitet, förblir okänt för oss. Vi glömmer bort sanningen då vi aldrig har vågat titta på den. Men alltjämt känner vi av "Strukturerna", funktorerna som ger oss förmågor, som får oss att känna oss starka igen, som håller oss uppe ur sängen, men som också har sina speciella lagar, lagar vilka ger oss åtskilliga förhållningssätt att leva efter, allt för att vi ska känna att det vi gör är "rätt", som döljer den där innersta smärtsamma känslan av vilsenhet och utsatthet som pockar långt nere i avgrunden. Vi har ju ingen aning om varför vi har hamnat där vi är. Kan vi egentligen säga något om lagarna? Ponera att vi på något sätt kunde särskilja dessa mer komplicerade stukturer från varandra genom att tillämpa Kategoriteori på dem och exempelvis pröva om de lever upp till lagarna om associativitet. Kanske skulle vi få veta något om dessa oöverskådliga strukturer på ett djupare och mer begripligt plan?

Om vi vill pröva associativitet inom en struktur som exemplevis _Familjen_ behöver vi först bestämma vilken typ av relation det är som vi vill undersöka, och för att undersöka en relation behöver vi bestämma en passande definition av begreppet "relation". I brist på en sådan allmängiltig definition säger jag för enkelhetens skull att en relation bestäms av karaktären på den transaktion som relationen huvudsakligen består av. Är det relationen _allians_ är utbytet av lojalitet mot tillhörighet den karaktäristiska transaktionen, är det _omvård_ består utbytet av ansvar mot meningsfullhet, är det _kärlek_ är det villkorslöst givande mot fullkomlig och unik samhörighet. Alla dessa relationer bestäms mycket individuellt efter vad man själv ser för värde hos dem och framför allt av vilket slags anknytningsmönster man har, dvs vad man har lärt sig som liten. Naturligtvis begår man mer än ett felsteg när man så här radikalt förenklar något så komplext som en mellanmänsklig relation, men vi behöver icke desto mindre en utgångspunkt och denna verkar trots allt inte helt orimlig.

Vi kan exempelvis kontrollera om relationen _allians_ lever upp till asscociativitetslagen inom strukturen Familj.

$$(\text{familjemedlem 1} \textbf{ är allierad med } \text{familjemedlem 2}) \textbf{ är allierade med } \text{familjemedlem 3}\\= \text{familjemedlem 1} \textbf{ är allierad med } (\text{familjemedlem 2} \textbf{ är allierad med } \text{familjemedlem 3})$$

Om vi byter ut _familjemedlem 1_ med _pappa_, _familjemedlem 2_ med _mamma_ och _familjemedlem 3_ mot _barn_, ser vi att denna relation inte är associativ.

$$(\text{pappa} \textbf{ är allierad med } \text{mamma}) \textbf{ är allierade med } \text{barn}\\= \text{pappa} \textbf{ är allierad med } (\text{mamma} \textbf{ är allierad med } \text{barn})$$

Föräldrar har naturligtvis inte samma relation till barnet som pappan har till mamman och barnet tillsammans. Även om alla tre befann sig i samma rum skulle dessa två relationer alltid vara olika. Allt handlar om vilken typ av värderingar man har och vilken typ av kultur som råder i familjen, särskilt med hänseende till könsroller i detta fallet. Vi kan göra liknande experiment på det här sättet med andra strukturer och bestämma om det ens finns något som en associativ relation överhuvudtaget, alltså en relation som är absolut och opåverkad av vilken roll man har i den. Tittar vi på strukturen _Arbete_

$$(\text{arbetare 1} \textbf{ omvårdar } \text{arbetare 2}) \textbf{ omvårdar } \text{arbetare 3}\\= \text{arbetare 1} \textbf{ omvårdar } (\text{arbetare 2} \textbf{ omvårdar } \text{arbetare 3})$$

Om vi byter ut _arbetare 1_ med _kassör_, _arbetare 2_ med _säljare_ och _arbetare 3_ mot _säljchef_, ser vi att - även denna gång - att relationen inte är associativ.

$$(\text{kassör} \textbf{ omvårdar } \text{säljare}) \textbf{ omvårdar } \text{säljchef}\\= \text{kassör} \textbf{ omvårdar } (\text{säljare} \textbf{ omvårdar } \text{säljchef})$$

En kassörs och säljares utbyte av varandra, så länge relationen är förtrolig, är att göra gemensam sak mot ledningsgruppens eventuella överutnyttjande av deras förmågor. Denna är verkligen inte likadan om man ser på kassörens roll gentemot säljaren och säljchefen tillsammans. För mig ter sig den associativa relationen som en önskedröm, något som utopier ofta utlovar utan att ta hänsyn till människans medfödda svårighet att släppa sitt ego. Det är detta vi talar om här. Om det inte ska spela någon roll om vi är utanför eller innanför parantesen (vad den än gäller) så behöver alla individer i relationerna frånsäga sig sina anspråk och istället se till det stora helas intresse. Men varför är detta omöjligt? Jo, för att en fullständigt utilitaristisk relation ska kunna existera behöver människorna i dess struktur vara fullkomliga och självtillräckliga och inte se relationerna inom strukturerna som något annat än godtyckliga och därmed ointressanta med full förståelse för att det endast är en roll som dom spelar, men skulle detta vara sant skulle strukturerna snart sammanstörta eftersom ingen skulle längre finna dom viktiga att upprätthålla; Familj, Samhälle, Arbete, allt skulle bli samma sak.

Därför fortsätter vi genom livet att blint söka efter en logisk upplösning på en omöjlig ekvation. Vi ser att allt vi har skapat, och som också naturen har skapat, är präglat av olika mönster och regler, vårat perspektiv är på så vis slutgiltigt desinformerat och kontaminerat av allt vi känner till. Vi har aldrig sett något som inte lever efter regler och strukturer, därför förleds vi att tro att det finns en mening, att en morfism $$F(F(C)) -> F(C)$$ ska kunna återfinnas bland allt bråte som ska återgälda oss för all komplexitet och alla svårigheter vi har tvingats utstå när vi har försökt följa de regler som olika strukturer ställer mot varandra, som att vara god mot en människa och samtidigt tvingas försaka flera hundra andra. Vi hoppas i tysthet att någons ord ska ta oss tillbaka till den enkla verkligheten, som kan kollapsa alla dessa strukturer till en enda. Desinformerade om verkligheten, lockade av strukturernas svansång, och med en naiv tillit till reglerna tror vi konstigt nog att vi vet vad som finns därute, att vi förstår allt vi kan ta på men inser inte att det vi känner med inte ens är vår egna hand, även kroppen är till sist en struktur med lagar och regler. Det enda vi kan känna som vi vet är sant är smärtpunkten längst inne, den smärtan som inte har någon lag, inget mönster, som vi måste bära igenom hela livet. När vi sätter oss och blundar och lyssnar på andetagen träder den fram. Kanske om vi skulle våga leva i den smärtan skulle vi kunna återförenas med varandra utan att styras så mycket av vilka roller vi spelar?
