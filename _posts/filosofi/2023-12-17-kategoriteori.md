---
layout: post
title: "Kategoriteori och verklighetens matematiska strukturer"
date: 2023-12-17 09:03:38 +0200
categories: essä
comments: true
author: Patrik Nygren
tags: [essä, matematik, psykologi]
---

Inom matematiken finns en gren som kallas **_Kategoriteori_** vilken studerar olika generella matematiska strukturer eller mönster. Mer specifikt handlar Kategoriteori om att kategorisera olika matematiska funktioner eller objekt. Exempelvis kikar vi på de enklaste funktionerna, addition, subtraktion, multiplikation och division och betraktar dessa funktioner i mer generella termer uppträder de nämligen på samma sätt, givet två tal som input ger de tillbaka ett nytt tal som output:

$$ 1 + 4 = 5 $$

$$ 6 / 3 = 2 $$

Inom Kategoriteori säger man att dessa funktioner tillhör samma kategori, nämligen den kategori av funktioner som tar objekt i en domän ($$C$$) som input och ger tillbaka objekt i samma domän ($$C$$) som output, $$C \rightarrow C$$, vilket i det här fallet skulle vara dom naturliga talen (här är det fråga om 2 naturliga tal som input och 1 naturligt tal som output, men i Kategoriteori är saker som antal och värden oväsentliga detaljer). Pilen mellan domänerna kallas _morfism_ och hänvisar till vad som är input och vad som är output. När vi har karaktäriserat funktionerna med samma gemensamma morfism bör vi försöka fastställa med mer stränghet om de verkligen tillhör samma kategori genom att kontrollera om de efterföljer samma lag eller lagar - i det här fallet - lagen om _associativitet_.

$$(a + b) + c = a + (b + c)$$

$$(a - b) - c = a - (b - c)$$

$$(a * b) * c = a * (b * c)$$

$$(a / b) / c = a / (b / c)$$

Om vi byter ut variablerna till tal kan vi pröva huruvida lagen om associativitet uppfylls.

$$(3 + 4) + 7 = 3 + (4 + 7) = 14$$

$$\text{men } (3 - 4) - 7 = -8; \text{ och } 3 - (4 - 7) = 6 $$

$$(3 * 4) * 7 = 3 * (4 * 7) = 84$$

$$\text{men } (3 / 4) / 7 = 0.107; \text{ och } 3 / (4 / 7) = 5.25 $$

Vi ser nu tydligt att subtraktion och division inte lever upp till kraven och därför tillhör någon annan kategori.

Förutom funktioner finns det inom matematiken andra matematiska objekt eller strukturer, som exempelvis _"mängden"_. Om vi har ett tal, 19 t.ex, och lägger det inuti en mängd så behöver vi representera talet tillsammans med en notation för "mängd"; $$[ 19 ]$$. Poängen med en mängd är att vi kan tillföra fler tal till den, $$[ 19, 20, 21, \text{osv.. }]$$. Vi har alltså tillfört en struktur runt talen som har notationen $$[\text{ }]$$, denna stuktur ger oss förmågan att behandla flera tal på samma gång. För att ge ett annat konkret exempel på en struktur kan vi betrakta de _"imaginära"_ talen som använder sig av en reell dimension och en imaginär dimension. Den imaginära dimensionens syfte är att ge talen en större frihetsgrad. Imaginära tal är ur ett större perspektiv helt enkelt ett koordinatsystem.

![imagniärt tal](https://upload.wikimedia.org/wikipedia/commons/6/69/Complex_conjugate_picture.svg){:.fixed-size }

Den imaginära delen brukar representeras av symbolen _i_, vilken har egenskapen att $$-1 = i^2$$. Ett imaginärt - eller ett komplext - tal har alltså en reell del och en imaginär del som exempelvis $$2 + 4i$$ där 2 indikerar att talet har rört sig 2 grader i den reella dimensionen och 4 i den imaginära, liksom $$-3 - 6i$$ indikerar att talet rört sig -3 grader i den reella dimensionen och -6 grader i den imaginära. Om vi nu skulle lägga talet 19 i strukturen "imaginärt tal" istället för i strukturen "mängd" representerar vi talet med notationen $$19 + 0i$$ vilket indikerar att det inte har rört sig något i den imaginära dimensionen men 19 grader i den reella. Men talet skulle lika väl kunna representeras av $$19 + 6i$$, då den imaginära delen inte påverkar den reella. Därför kan vi utan vidare plocka den reella delen ut ur strukturen för återföra den till den ursprungliga dimensionen av naturliga tal, dvs 19. Det finns naturligtvis många fler exempel på matematiska notationer som tillför en struktur till tal. Samtliga av dessa ger talen olika förmågor, i fråga om mängd får talen förmågan att "hopas" och vi får därtill framför allt förmågan att tala om olika mängder, som "mängden av jämna tal" eller "mängden av negativa tal", i fråga om imaginära tal så tillförs talen istället en förmåga att röra sig i ytterligare en dimension.

Om addition och multiplikation tillhör kategorin som består av morfismen $$C \rightarrow C$$ så säger vi i Kategoriteori att den kategori som "mängd" och "imagninära tal" tillhör består av morfismen $$C \rightarrow F(C)$$ där $$F$$ representerar någon struktur, antingen mängd-strukturen $$[\text{ }]$$, den imaginära tal-strukturen $$x + i$$ eller någon annan godtycklig matematisk struktur. I Kategoriteori kallas en notation som tar objekt i en domän $$C$$ och tillför denna en struktur $$F(C)$$ för en _Funktor_. Funktorer måste dessutom uppfylla vissa lagar, lagar som jag för enkelhetens skull här låter bli att återge. Om strukturen, eller funktorskalet, skulle råka tillhandahålla ytterligare en funktion som tillåter en annan slags morfism, $$F(F(C)) \rightarrow F(C)$$, dvs som gör det möjligt att "platta ut" eller "kollapsa" en dubbel struktur kallar vi denna Funktor också för en _Monad_. "Mängden" är ett exempel på en Funktor som är en Monad därför att vi enkelt kan konstruera en funktion som tar en mängd av mängder $$[ [1, 2], [3, 4] ]$$ $$F(F(C))$$ och ger oss tillbaka den kollapsade mängden $$[ 1, 2, 3, 4 ]$$ $$F(C)$$. Med samma resonemang är imaginära tal ett exempel på en Funktor som inte är en Monad, vi kan nämligen inte applicera denna struktur dubbelt upp och på så vis skapa ett imaginärt tal som innehåller ett annat imaginärt tal.

Som vi ser behandlar Kategoriteori, i mycket generella termer, olika matematiska strukturer för att möjliggöra deras kategorisering och även för att peka på förtäckta samband och skillnader dem emellan. Matematiker studerar vilka morfismer dessa strukturer åstadkommer och sedan vilka universella lagar som råder för deras kategori. Kategoriteori kan därför ses som en slags meta-matematik, en matematik bakom matematiken, faktum är att [Saunders Mac Lane](https://en.wikipedia.org/wiki/Saunders_Mac_Lane) och [Samuel Eilenberg](https://en.wikipedia.org/wiki/Samuel_Eilenberg) en gång uppfann Kategoriteori på 40-talet i ett försök att skapa ett enhetligt system som skulle kunna förena alla matematikens olika grenar. Drömmen var att Kategoriteori skulle hjälpa matematiker att på ett systematiskt vis upptäcka nya kategorier och expandera matematiken mot nya outforskade domäner.

Eftersom matematiska strukturer återfinns överallt i verkligheten, finns det inget som hindrar oss från att låna Kategoriteori för våra egna syften och tillämpa den på något annat än abstrakta matematiska objekt. Vi kan mycket väl i verkligheten söka efter liknande strukturer och kategorisera dessa med en relativt stark tillförsikt. Detta experiment skulle förmodligen kunna ge oss oförutsedda insikter eftersom vi med hjälp av Kategoriteori har ett mycket korrekt och välbeprövat ramverk för att kunna tala om strukturer. Om man betraktar t.ex _drömmen_ som en struktur kan man hävda att drömmen är en slags Monad, eftersom att det är möjligt att drömma inuti en dröm, och sedan i den innersta drömmen vakna upp för att befinna sig i en annan dröm, vi har alltså i drömmen också den nödvändiga morfismen för att kollapsa den den dubbla strukturen, uppvaknandet $$Dröm(Dröm(Individ)) \rightarrow Dröm(Individ)$$ eller $$F(F(C)) \rightarrow F(C)$$

Vad Kategoriteori påminner mig om är att det mesta vi upplever i vardagen är en verklighet som är full av strukturer. Våra "jag" hör bara egentligen till en domän, vårt individuella och unika perspektiv på världen, men kring den återfinns flera ofrånkomliga strukturer som förhindrar individualiteten från att blomma ut, $$\text{Familj}$$, $$\text{Arbete}$$, $$\text{Samhälle}$$, $$\text{Vänner}$$, $$\text{Krig}$$, $$\text{Myter}$$. Vår individualitet bäddas alltså in i flera strukturella lager som tillslut nästintill helt döljer vilka vi egentligen är;

$$Samhälle(Arbete(Vänner(Familj(Individ))))$$

Gemensamt för alla dessa strukturer är att de förutom att dölja individualiteten även tillför oss olika förmågor, $$\text{Familj}$$, förmågan att eliminera det existensiella hotet av att vara fullständigt ensamma på jorden och ge en kontur åt den meningslösa form livet annars är, $$\text{Vänner}$$, att tillföra oss ett socialt sammanhang, $$\text{Arbete}$$, att ge trygghet och uppehälle och en nödvändig dos av frihetslängtan, ett behov som varje människa behöver för att tillgodose ett annat men viktigare behov; att kunna leva målinriktat och inte bara sträva efter överlevnad, $$\text{Samhälle}$$, att ha en plattform för att inhämta ännu fler strukturer i en vansinnig förhoppning om att kunna bygga bort känslan av utsatthet helt, den känsla från vilken alla strukturer skyddar oss. Mer eller mindre avspeglar sig alla dessa strukturer i våra själar, förleder oss att tro att vi är trygga och innefattade i någon slags mening. Vi vet dock inte vilka avtryck dessa strukturer har på vår själ, på bekostnad av vårat "jag", av att inte vara i kontakt med vår innersta smärtpunkt, vår naturliga sårbarhet, vår autenticitet. Vi glömmer bort den råa sanningen eftersom vi aldrig har vågat titta på den innersta smärtan. Men alltjämt väljer vi att fokusera på "Strukturerna", Funktorerna som ger oss förmågor, som får oss att känna oss starka igen så att vi kan hålla oss upptagna i det dagliga arbetet och samtalen men som också kräver att vi inrättar oss efter strukturernas speciella lagar, lagar som föreskriver attityder och begränsningar som tillslut stakar ut bara en enda möjlig väg fram, allt för att vi ska känna att det vi gör är "rätt", som döljer den där innersta smärtsamma känslan av vilsenhet och utsatthet som pockar i oss. Vi har ju ingen aning om varför våra samhällen har växt fram som dom har gjort och därför vet vi ännu mindre vilka vi är, dvs vilken roll vi spelar? Mänsklighetens historia är inte ett svar frågan utan snarare en biprodukt av strukturerna. Kan vi egentligen säga något om strukurerna och deras lagar? Ponera att vi kunde särskilja strukturerna från varandra genom att tillämpa Kategoriteori på dem och exempelvis pröva om de lever upp till lagen om associativitet. Kanske skulle vi få veta något om dessa strukturer på ett djupare men, inte desto mindre, mer begripligt plan? Matematik handlar ju om att göra det abstrakta konkret.

Om vi vill pröva associativiteten inom en struktur som exemplevis _Familjen_ behöver vi först bestämma vilken typ av relation det är som vi vill undersöka, och för att undersöka en relation behöver vi också formulera en passande definition av begreppet "relation". I brist på en sådan allmängiltig definition säger jag för enkelhetens skull att en relation bestäms av karaktären på den transaktion som relationen huvudsakligen består av. Är relationen _allians_ är utbytet av lojalitet mot tillhörighet den huvudsakliga transaktionen, är det _omvårdnad_ består utbytet av ansvar mot meningsfullhet, är det _kärlek_ är det villkorslöst givande mot samhörigheten med en annan människa. Alla dessa relationer bestäms mycket individuellt efter vad man själv ser för värde i relationen och framför allt av vilket slags anknytningsmönster man har, dvs av vad man har lärt sig av sina föräldrar är värdefullt i en relation. Naturligtvis begår man mer än ett felsteg när man så här radikalt förenklar något så komplext som en mellanmänsklig relation, men vi behöver en utgångspunkt och denna verkar - trots allt - inte vara helt orimlig.

Vi kan exempelvis kontrollera om relationen _allians_ lever upp till asscociativitetslagen inom strukturen Familj.

$$(\text{familjemedlem 1} \textbf{ är allierad med } \text{familjemedlem 2}) \textbf{ är allierade med } \text{familjemedlem 3}\\= \text{familjemedlem 1} \textbf{ är allierad med } (\text{familjemedlem 2} \textbf{ är allierad med } \text{familjemedlem 3})$$

Om vi byter ut _familjemedlem 1_ med _pappa_, _familjemedlem 2_ med _mamma_ och _familjemedlem 3_ mot _barn_, ser vi att denna relation inte är associativ.

$$(\text{pappa} \textbf{ är allierad med } \text{mamma}) \textbf{ är allierade med } \text{barn}\\= \text{pappa} \textbf{ är allierad med } (\text{mamma} \textbf{ är allierad med } \text{barn})$$

Föräldrar har naturligtvis inte samma relation till barnet som pappan har till mamman och barnet tillsammans. Även om alla tre befann sig i samma rum skulle dessa relationer alltid vara av olika karaktär. Karaktären bestäms av vilken typ av värderingar man har och vilken typ av kultur som råder i familjen, särskilt vad könsroller beträffar. Vi kan göra liknande experiment på det här sättet med andra strukturer och försöka bestämma om det överhuvudtaget finns något som en associativ relation inom en struktur, alltså en relation som är opåverkad av vilken roll man har inom strukturen. Granskar vi strukturen _Arbete_ och den naturliga relationen _samarbete_ som åtföljer får vi följande modell.

$$(\text{arbetare 1} \textbf{ samarbetar med } \text{arbetare 2}) \textbf{ samarbetar med } \text{arbetare 3}\\= \text{arbetare 1} \textbf{ samarbetar med } (\text{arbetare 2} \textbf{ samarbetar med } \text{arbetare 3})$$

Om vi byter ut _arbetare 1_ med _kassör_, _arbetare 2_ med _säljare_ och _arbetare 3_ mot _chef_, ser vi att - även denna gång - är inte relationen associativ.

$$(\text{kassör} \textbf{ samarbetar med } \text{säljare}) \textbf{ samarbetar med } \text{chef}\\= \text{kassör} \textbf{ samarbetar med } (\text{säljare} \textbf{ samarbetar med } \text{chef})$$

En kassörs och en säljares utbyte av varandra, så länge relationen är förtrolig, är att göra gemensam sak mot chefens eventuella exploatering av dem. Och detta utbyte skiljer sig i hög grad från det som sker mellan kassören och säljaren och chefen tillsammans, där handlar det om att kassören ska tjäna deras gemensamma sak, _säljandet_.

För mig ter sig den associativa relationen som en önskedröm, något som utopier ofta utlovar utan hänsyn till människans medfödda svårighet att släppa taget om sitt ego. Ja, det är egot detta handlar om. Om det inte ska spela någon roll om vi är utanför eller innanför parantesen (vad den än gäller) så behöver alla individer i relationerna frånsäga sig sina anspråk och istället se till det stora helas intresse. Men är detta möjligt? Jo, men för att en fullständigt utilitaristisk relation ska kunna existera behöver människorna i strukturen vara upplysta och självtillräckliga och förhålla sig distanserade till relationerna inom strukturerna, se dom för vad dom är, godtyckliga och ofta ointressanta, fullt införstådda med att dom spelar endast en roll i endast en struktur, mänskligheten. Men skulle detta vara möjligt skulle också strukturerna löpa stor risk att sammanstörta snart eftersom ingen i så fall längre skulle ha något intresse av att upprätthålla dem; _Familj_, _Samhälle_, _Arbete_, allt skulle bli samma sak. Och då skulle vi stå där nakna med vår inre smärta utan att veta var vi ska ta vägen. Det är också i denna ovisshet som smärtan hämtar sitt mest avskräckande motiv så att vi inte ens ska tänka den tanken.

Därför fortsätter vi genom livet att blint söka efter en logisk lösning på en omöjlig ekvation. Vi ser att allt vi har skapat - och som också naturen har skapat - är präglat av olika mönster och regler, vårat perspektiv är på så vis slutgiltigt desinformerat och kontaminerat av allt vi känner till. Vi har aldrig sett något som inte lever efter regler och strukturer, därför förleds vi att tro att det finns en mening, att en morfism $$F(F(C)) -> F(C)$$ ska kunna identifieras som ska återgälda oss för alla svårigheter vi har tvingats utstå när vi har försökt följa de regler som olika strukturer ställer mot varandra, som att vara god mot en människa och samtidigt tvingas försaka flera hundra andra. Vi hoppas att någons ord ska ta oss tillbaka till den enkla verkligheten. Desinformerade om verkligheten och med en ogrundad tillit till reglerna tror vi konstigt nog att vi vet vad som finns därute, att vi förstår det vi kan ta på, men inser inte att det vi känner med inte ens är vår egna hand (när allt kommer omkring är även vår kropp en struktur med lagar och regler).

I [Mircea Cărtărescu](https://sv.wikipedia.org/wiki/Mircea_C%C4%83rt%C4%83rescu) roman Melancolia finns en längre berättelse som beskriver hur ett barn i Bukarest kommer till insikt om att alla män i staden ömsar skinn vid vissa tilldragelser i livet, oftast vart femte år. Hans pappa ömsar alltid skinn på samma sätt, när han kom hem låser han in sig i sitt kontor och kommer inte ut förrän några veckor senare, då vit som ett lakan. Barnet beskriver även hur gravida kvinnor ibland kunde plocka ut fostrens övergivna sidentunna hudar ur sig själva med två fingrar vilka sedan kunde blåsas upp som ballonger. I en passage betraktar barnet alla sina egna ömsade hudar genom åren hängande i galgar i garderoben. Barnet får en ingivelse att trä hudarna i varandra och stoppar en yngre hud i en äldre. Tillslut har barnet trätt alla hudarna i varandra så att hans senaste hud ligger ytterst och den äldsta huden innerst med alla andra hudar däremellan. Han reflekterar över den kroppslösa tomheten som finns längst in. Och lika innehållslöst som livets alla identiteter är under alla år så är även strukturerna tomma på något väsentligt innehåll.

Det enda vi kan känna som vi vet är sant är smärtpunkten längst in, den smärtan som inte har någon lag, som är utan ett stadigt hem, den smärtan som vi måste bära genom hela livet. När vi sätter oss i stillhet och blundar och lyssnar träder just denna bortträngda känsla fram. Om vi skulle våga leva kvar i den smärtan skulle vi kanske kunna återförenas med varandra utan att styras så mycket av vilka roller vi spelar? Att leva i den smärtan måste i så fall vara den verkliga meningen med livet, det som förenar oss alla.

I Buddhismen är _den första ädla sanningen_: Att livet är _dukkha_ (lidande), vilken orsakas av människans bundenhet vid livet. I vårt samhälle talar vi sällan om denna sanning, många skulle säkert t.o.m förneka den, säga att det handlar om att tänka positivt. För mig förefaller dessa människor ha kapat bort ena halvan av sig själva. För dessa optimister - eller "västerlänningar" - är framstegstanken den slutgiltiga sanningen. Att de tänker på det här sättet beror förmodligen till största del på att har misstagit strukturerna för sanning och stirrat sig blinda på lagarna och glömt bort den ursprungliga anledningen varför strukturerna ens skapades; för att dölja vår smärta. Om vi alla valde att stanna kvar i smärtan istället skulle vi välja en sannare verklighet. Och genom att leva i en sannare verklighet skulle våra livsval baseras mer på verklighet än på fantasi. Om vi vågade stanna i smärtan skulle därför detta utan tvivel leda oss mot effektivare målsättningar, träffsäkrare beslut, sanningsenligare relationer, osv, egentligen skulle det mesta i vårat liv få ett bättre utfall. Men i slutändan handlar det om att göra ett aktivt val, att våga välja smärta och verklighet framför förnekelse och välbehag och att vara modig nog att stanna kvar i sanning.
