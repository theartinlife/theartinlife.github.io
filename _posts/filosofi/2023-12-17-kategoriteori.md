---
layout: post
title: "Kategoriteori och verklighetens strukturer"
date: 2023-12-17 09:03:38 +0200
categories: essä
comments: true
author: Patrik Nygren
tags: [essä, matematik]
---

Inom matematiken finns en gren, **_Kategoriteori_**, som studerar olika generella matematiska strukturer eller mönster. Kategoriteori handlar mer specifikt om att kategorisera olika matematiska funktioner, som exempelvis addition, subtraktion, multiplikation och division. Om man betraktar dessa funktioner i mer generella termer gör samtliga samma sak, nämligen att givet två tal som input ge tillbaka ett nytt tal som output, $1 + 4 = 5$, $6 * 3 = 18$ t.ex. Inom Kategoriteori tillhör dessa funktioner samma kategori, nämligen den kategori av funktioner som tar objekt i en domän (C) som input och ger tillbaka objekt i samma domän (C) som output, $C \rightarrow C$, vilket i det här fallet skulle vara dom naturliga talen, pilen mellan domänerna kallas _morfism_ och hänvisar till vad som är input och vad som är output. När vi har karaktäriserat funktionerna med samma gemensamma morfism kan vi fastställa om de verkligen tillhör samma kategori genom att betrakta om de också efterföljer samma lagar, i det här fallet associativitet: $(a + b) + c = a + (b + c)$ och $(a - b) - c = a - (b - c)$ och $(a * b) * c = a * (b * c)$ och $(a / b) / c = a / (b / c)$. Om vi byter ut variablerna till tal kan vi pröva huruvida lagen uppfylls: $(3 + 4) + 7 = 3 + (4 + 7)$ stämmer och $(3 - 4) - 7 = 3 - (4 - 7)$ stämmer och $(3 * 4) * 7 = 3 * (4 * 7)$ stämmer men $(3 / 4) / 7 = 3 / (4 / 7)$ stämmer inte. Trots att division ytligt betraktat beskrivs med samma morfism som de övriga funktionerna lever inte division inte helt upp till kraven på denna kategori. Division tillhör alltså någon annan kategori.

Men det finns förutom funktioner inom matematiken också strukturer, som exempelvis _"mängden"_. Om vi har ett tal, 19 t.ex, och lägger det inuti en mängd så behöver vi representera talet tillsammans med en notation för "mängd"; $[ 19 ]$. Till en mängd kan vi tillföra fler tal, $[ 19, 20, 21, osv.. ]$. Vi har alltså tillfört en struktur runt talen som har notationen $[ ]$, denna stuktur ger oss nya förmågor för att behandla tal. För att ge ett annat exempel på en struktur kan vi betrakta de _"imaginära"_ talen som använder sig av en reell dimension och en imaginär dimension. Den imaginära dimensionens syfte är att ge talen en större frihetsgrad. Imaginära tal är helt enkelt ett koordinatsystem. Genom att tillföra en extra dimension kan dessa tal röra sig i ett större plan än de naturliga. (bild) Den imaginära delen brukar representeras som i, vilken har egenskapen att $-1^2 = i$. Ett imaginärt eller ett komplext tal har alltså en reell del och en imaginär del, som exempelvis $2 + 4i$, där 2 indikerar att talet har rört sig 2 grader i den reella dimensionen och 4 i den imaginära, $-3 - 6i$ indikerar att talet rört sig -3 grader i den reella dimensionen och -6 grader i den imaginära. Om vi skulle lägga 19 i strukturen "imaginärt tal" istället för strukturen "mängd" representerar vi talet med notationen $19 + 0i$ vilket hänvisar till att det inte har rört sig något i den imaginära dimensionen men 19 grader i den reella. Men talet skulle lika väl kunna representeras av $19 + 6i$, den imaginära delen påverkar inte den reella och därför kan den reella enkelt plockas ut ur strukturen och återgå till den ursprungliga dimensionen av naturliga tal, dvs 19. Det finns naturligtvis många fler exempel på matematiska notationer som tillför en pålagd struktur. Samtliga av dessa ger talen olika förmågor som vi har sett, i fråga om mängd kan talen "hopas" och vi får därtill framför allt en förmåga att tala om olika mängder, som "mängden av jämna tal" eller "mängden av udda tal" för att förenkla kommunikation kring vissa tal, i fråga om imaginära tal så tillförs talen förmågan att röra sig i ytterligare en dimension.

Om addition, subtraktion och multiplikation tillhör kategorin som endast består av morfismen $C \rightarrow C$ så säger vi i kategoriteori att i den kategori som "mängd" och "imagninära tal" återfinns består av morfismen $C \rightarrow F(C)$ där F representerar en struktur, antingen $[ ]$, $x + i$ eller någon annan godtycklig struktur. I kategoriteori kallas en notation som tar objekt i en domän C och tillför en struktur F(C) för en _Funktor_. Funktorer måste dessutom uppfylla vissa lagar, lagar som jag för enkelhetens skull här låter bli att återge. Om strukturen, eller Funktorskalet, råkar tillhandahålla ytterligare en funktion som tillåter en annan slags morfism, $F(F(C)) \rightarrow F(C)$, dvs som gör det möjligt att "platta ut" eller "kollapsa" en dubbel struktur kallar vi denna Funktor för en _Monad_. "Mängden" är ett exempel på en funktor som också är en monad därför att vi enkelt kan konstruera en funktion som tar en mängd av mängder $[ [1, 2], [3, 4] ]$ $(F(F(C)))$ som ger tillbaka den kollapsade mängden $[ 1, 2, 3, 4 ]$ $(F(C))$. Med samma resonemang är imaginära tal ett exempel på en funktor som inte är en monad, vi kan inte applicera denna struktur dubbelt upp och skapa ett imaginärt tal som innehåller ett annat imaginärt tal.

Som vi ser behandlar Kategoriteori i mycket generella termer olika matematiska strukturer för att kunna kategorisera dessa och hitta förtäckta samband dem emellan. Matematiker studerar vilka morfismer dessa strukturer åstadkommer och vilka fastställda universella lagar som existerar för kategorin. Kategoriteori kan förklaras som en matematik bakom matematiken, faktum är att [Saunders Mac Lane](https://en.wikipedia.org/wiki/Saunders_Mac_Lane) och [Samuel Eilenberg](https://en.wikipedia.org/wiki/Samuel_Eilenberg) en gång uppfann kategoriteori på 40-talet i syftet att skapa ett enat system för matematiken. Drömmen var att kategoriteori skulle hjälpa matematiker att kunna hitta nya kategorier och expandera matematiken mot nya outforskade domäner.

Eftersom matematiska strukturer återfinns överallt i verkligheten, finns det inget som hindrar oss från att använda kategoriteori och leta i verkligheten efter samma strukturer. Detta skulle kunna vara ett nyttigt experiment eftersom vi med hjälp av kategoriteori har ett mycket korrekt ramverk för att tala om verkligheten. Om man vill kan man t.ex hävda att en dröm är en monad, eftersom att det är möjligt att drömma inuti en dröm, och sedan i den innersta drömmen vakna upp för att befinna sig i en annan dröm, slutligen en dröm från vilken vi kan vakna upp till verkligheten igen, vi har alltså i drömmen också den nödvändiga morfismen för att kollapsa den den dubbla strukturen, uppvaknandet.

Vad Kategoriteori påminner mig om är att det mesta vi upplever till vardags är en verklighet som är full av ogenomträngliga strukturer. Våra "jag" hör bara till en domän egentligen, vår persona, men kring vår persona återfinns flera ofrånkomliga strukturer, Familj, Arbete, Samhälle, Vänskap, Krig, Fred, Lögner, Sanningar, så att vår persona tillslut bäddas in i en räcka av strukturella lager; Samhälle(Arbete(Vänner(Familj(Persona)))) osv.. Gemensamt för alla dessa strukturer är att de tillför oss förmågor, Familj, för att eliminera det existensiella hotet av att vara fullständigt ensamma på jorden och ge en kontur åt det meningslösa främlingsskap livet annars är, Vänner, för att tillföra oss ett socialt sammanhang, Arbete, för att ge trygghet och uppehälle och en nödvändig dos av längtan efter frihet, ett behov den moderna människan behöver för att egentligen tillgodose ett annat behov, att kunna arbeta och leva ett målinriktat liv och inte endast sträva efter överlevnad, Samhället, för att ha en plattform för att inhämta ännu fler strukturer i vilka vi i naiv förhoppning kan bygga bort helt den känsla av utsatthet som vi känner innerst i våra hjärtan. Alla dessa strukturer, mer eller mindre, avspeglar sig i våra själar. Vilka symboler och vilka outgrundliga men oavvisliga avtryck dessa har på bekostnad av våra "jag", av att vara i kontakt med vår smärtpunkt, vår naturliga sårbarhet, vårt autentisitet förblir okänt. Men alltjämt känner vi av "Strukturerna", Funktorerna som ger oss förmågor men som också har sina speciella lagar, lagar vilka ger oss en uppsjö av förhållningssätt att leva efter, allt för att vi ska känna att det vi gör är "rätt", som döljer den där innersta smärtsamma känslan av vilsenhet som pockar långt nere i avgrunden. Vi har ju ingen aning om varför vi hamnade där vi är. Är allt bara ett skådespel? Därför fortsätter vi genom livet att söka blint efter en logisk upplösning på en omöjlig ekvation. Vi ser inte att allt vi har skapat, och som också naturen har skapat, är präglat av mönster och regler, vårat perspektiv är slutgiltigt desinformerat och kontaminerat av allt vi känner till. Vi har aldrig sett något som inte lever efter regler och strukturer, därför förleds vi att tro att det finns en mening, att en morfism $F(F(C)) -> F(C)$ ska kunna återfinnas bland allt bråte, och vetenskapen, denna vederstygglighet, denna dubbla struktur $(F(F(C)))$ av desinformation om att vi känner till reglerna och strukturerna har ironiskt nog fått oss att känna oss maktfullkomliga, att känna att vi vet vad som finns därute, att vi med kausalitet och med hjälp av avtäckandet av dolda samband kan förstå allt vi ser och kan ta på. Vi förstår aldrig att det som känner med inte är vår hand.
