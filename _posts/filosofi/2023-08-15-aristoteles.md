---
layout: post
title: "Aristoteles, den torra vetenskapsmannen"
date: 2023-08-15 11:40:38 +0200
categories: filosofi
comments: true
author: Patrik Nygren
---

![aristoteles](https://upload.wikimedia.org/wikipedia/commons/a/ae/Aristotle_Altemps_Inv8575.jpg){:.centered }

Under långa perioder har det västerländska samhället dominerats än av Platons lära än av Aristoteles. _Aristoteles (384 - 322 f.Kr)_ var som ung en dedikerad lärljunge till Platon och i flera av hans ideér kan man därför se spår av Platons tänkande. Det är alltså inte fråga om oppositioner när man jämför de båda utan snarare om en viss överlappning mellan deras synsätt. Att döma av deras texter så skilde sig dock deras karaktärer åt i högre utsträckning. Medan Platon var mystikern, höglitterär och djup, var Aristoteles vetenskapsmannen, samvetsgrann och stringent. På grund av Aristoteles torra stil kan hans texter ofta te sig en aning mödosamma att läsa och kräver en viss ansträngning av läsaren.

Jag känner överlag att också Aristoteles har ett drag av "common-sense"-karaktär som jag har mycket svårt att känna mig inspirerad av. Jag menar förnuft har vi ju alla människor och att då behöva läsa om lämpligheten i valet av en "medelväg" mellan två extremer känns bara överflödigt, speciellt om det är skrivet på ett förnumstigt och formellt sätt. Jag uppskattar dock hans systematiska tänkande i områden där det känns svårare att navigera. Jag tror att ett huvud som Aristoteles är alldeles utomordentligt att ha med sig när man utforskar svåra metafysiska frågor, att sitta med någon som kan hålla tungan rätt i mun i en så svårnavigerad terräng känns tryggt, särskilt tror jag att få andra filosofer skulle ha kunnat nå lika långt i dessa områden som Aristoteles åtminstone inte utan att förvilla sig själva. Det är inte underligt att en person som Aristoteles i sina utforskningar skulle komma att lägga grunden för flera nya vetenskaper. Hans bidrag sträcker sig långt bortom filosofin, och inkluderar så olika skilda discipliner som biologi, zoologi, ekonomi, politik, retorik, etc, för samtliga discipliner kan Aristoteles sägas ha tillfört flera oundgängliga bidrag.

## Logiken

Bland alla discipliner sticker dock hans skrifter om logiken ut särskilt och det är på grund av hans banbrytande bidrag inom det området som också Aristoteles kallas för ”logikens fader”.

#### Syllogismerna

En särkilt viktig konstruktion som Aristoteles ”uppfann” var _syllogismen_, vilken är en uppställning av premisser som sedan slutligen följs av en slutledning.

1. Alla djur är dödliga
2. Alla människor är djur
3. Alltså är alla människor dödliga

I moderna mått var hans logik inte fullständigt utarbetad, det kvarstår fortfarande många hål och det skulle behövas än mer handpåläggning av senare filosofer för att få till stånd en komplett vetenskap men Aristoteles var den första att systematiskt börja kategorisera olika tankar och lägga en grund för denna vetenskap. I hans vetenskapsyn har logiken en central plats. Han såg logiken som den vetenskap som kom före all annan vetenskap. Det är nämligen genom syllogismernas mekanik som vetenskapen kan deducera ny kunskap. Genom att uppställa _axiom_ (premisser som antas vara sanna) kan vetenskapen driva gränserna för vetenskapen vidare. Men dessa axiom bör i sin tur bevisas vidare för att syllogismenna ska antas vara fullständigt sanna, detta kan göras med nya syllogismer. För att bevisa utsagan ”Alla djur är dödliga” från ovan kan exempelvis följande syllogism ställas upp.

1. Alla djur föds
2. Alla som föds är dödliga
3. Alltså är alla djur dödliga

#### Archai, vetandets gränser

Men snart når vi en punkt där axiomen som uppställts inte kan bevisas ännu längre, dessa axiom kallade Aristoteles för _archai_ (som är pluralformen av försokratikernas arche, grundämne) och utgör de yttersta premisserna för vårt vetande. Men archai består inte bara av axiom i logiska slutledningar utan utgörs också av förutsättningar för vetenskaperna. Medicinens arche är exempelvis hälsan, all läkekonsts obevisade förutsättning, vilken uppnås när tillståndet hos människan inte kan förbättras ytterligare. Med hjälp av archai kunde Aristoteles ordna de olika vetenskaperna i en hierarki. Exempelvis skulle Biologins arche kunna vara cellen, och eftersom cellen är en förutsättning för hälsan skulle alltså Biologin stå högre än Medicinen i hierarkin, enligt Aristoteles tankesätt.

## Metafysiken

Aristoteles skrifter var från början skrivna som föreläsningsanteckningar och ordnades efter hans död efter olika ämnesområden. Några av skrifterna som rör Aristoteles så kallade _”första filosofi”_ behandlar varandets principer, och om varats uppkomst och förändring. Denna vetenskap stod enligt Aristoteles högst upp i hierarkin av vetenskaper. Eftersom dessa inte kunde sammanföras med några av de andra ämnesområdena fick dessa skrifter ett eget ämnesområde _”ta meta ta fysika”_, dvs ”de (skrifterna) som följde efter de fysiska”. Indirekt är på så vis även Aristoteles den som först kategoriserar metafysiken i filosofin då dess namn härrör från samlingsnamnet för dessa skrifter. Eftersom Aristoteles ”första filosofi” behandlar varandets principer, eller archai, i vilka de andra vetenskapernas arche ingår kan man säga att metafysik i aristotelisk mening är _vetenskapen om vetenskaperna_. Inom metafyiken behandlas alltså endast utsagor som inte kan bevisas längre, därför återstår endast här _motsägelselagen_ som bärande princip vilken försäkrar att vi inte går vilse i abstrakta resonemang. Vad Motsägelselagen säger är att något i ett givet ögonblick, i ett visst avseende, inte kan sägas både vara och inte vara, dvs antingen så är det så i det avseendet eller så är det inte det. Protagoras ”människans är alltings mått” motsägs exempelvis av Sokrates med hjälp av motsägelselagen, någons åsikt och någon annans motsatta åsikt kan inte båda gälla samtidigt om samma sak, minst en måste vara falsk (vid det här skedet känner inte filosoferna ännu till något om kvantfysik!).

#### Empirist och rationalist

I motsättning till Platon menade Aristoteles att kunskapen kunde härledes från 2 olika riktningar, både från tingen upp till de högre sanningarna (archai) genom empiriska studier av verkligheten, och från archai ner till tingens till synes kaotiska sammansättning. Det är därför svårt att kalla Aristoteles för vare sig empirist eller rationalist (Platon var i den bemärkelesen rationalist, då empirin var falsk enligt honom). Aristoteles är dock både och på samma gång och vill inte avfärda något av förhållningssätten. Denna måttfullhet, ett särdrag för hans karaktär, kommer också att framträda i hans etik senare.

#### Kritik av idéläran och ontologin och epistemologins krock

Ett viktigare och större avståndstagande från Platon gör emellertid Aristoteles i och med sin kritik av idéläran. Enligt Aristoteles begår Platon ett felslut när han påstår att idéerna är skilda från tingen och därmed tillskriver dom en självständig existens. För Aristoteles är ”formerna”, som han kallar dom, inneboende i tingen, dvs kan inte existera utan dem. För Aristoteles finns det alltså bara en värld som består av individuella ting. Så långt är hans kunskapssyn rimlig men eftersom han vidhåller, i likhet med Platon, att det enda vi kan känna till är det generella (formerna) så blir hans kunskapssyn lite mer problematisk. Man kan säga att hans _ontologi_ (kunskap om vad som existerar) inte sammanfaller med hans _epistemologi_ (kunskap om vad som kan vetas) därför kan hans filosofi inte bilda ett lika sammanhållet system som hos Platon, vars teori tillåts att gå djupare. Men vad gäller hans världsåskådning så är han överens med Platon, han betraktar världen som bestämd och regelriktig, i oppositon till Herakleitos, vars lära talade om alltings föränderlighet. Aristoteles metafysik kommer därför i stora delar att handla om att ge en förklaring till förändringens problem, vilket alla som motsäger Herakleitos måste göra.

#### Substansbegreppet

I Metafysiken förklarar Aristoteles ”vara” som ett mångtydigt begrepp med upp till 10 olika kategorier: Substans (en man), kvalitet (brun), kvantitet (flera), relation (dubbelt så stor), plats (Kållered), tid (1990), position (liggande), tillstånd (frisk), handlande (brännande), förmål för handlande (bli bränd). Av dessa kategorier är _Substansen_ viktigast, och kan enklast beskrivas som någots ”essens”. Substansen kan vidare delas upp i 2 typer:

1. _Första substans_, det individuella outsagda om ett subjekt om vilket inget kan prediceras (Fido)
2. _Andra substans_, det mer generella artsbestämmande om ett subjekt om vilket bara den första substansen kan prediceras (en hund), ”Fido är en hund”.

Substans kan användas när vi talar dels om _materien_ (substratet), dels om _formen_ (den begreppsliga bestämningen), dels om enheten av dem (det individuella subjektet). Man kan säga att första substansen i viss mån är materien och andra substansen är formen. Hur man avgör om något är substans eller inte gör man enklast genom att pröva om det går att predicera om något annat. Exempelvis kan ”vit” inte vara en substans eftersom det går att predicera om något annat, ”Sokrates är vit”. Substans är ur ett annat perspektiv de subjekt som behöver definieras, ”vit” är därmed heller inte en substans ur detta perspektiv eftersom dess namn också är dess definition. En substans definition i aristotelisk mening har mycket med dess ändamål att göra, ett öga exempelvis beskrivs inte med hur det ser ut eller vad det består av utan beskrivs bäst av sitt särskilda ändamål, i det här fallet, synen. Aristoteles definierar exempelvis människan som ett ”förnuftigt djur”, inte eftersom alla människor är förnuftiga men för att människan är ämnad att vara det. En substans ändamål är enligt Aristoteles dessutom också dess orsak, exempelvis anhopas ett hus för att skydda människor från omväxlande väderlek. Orsaken varför tegelstenar och trä har konfigurerats i en viss form är för att huset på så vis bäst uppfyller sitt ändamål. Aristoteles världsåskådning kan därför sägas vara _teleologisk_ (telos = ändamål).

#### De fyra orsakerna och den orörliga röraren

Enligt Aristoteles var vetenskapernas mål att förstå orsaker för att få en verklig förståelse om världen. Orsakerna kunde enligt honom kategoriseras i 4 olika slag:

- materiella
- formella
- effektiva
- finala

Om vi betraktar en marmorbyst så är marmorn bystets materiella orsak, bystets form den formella orsaken, bildhuggarens mejsel bystets effektiva orsak, och bilhuggarens avsikt att hugga ut en gestaltning av en person den finala orsaken. Men de finala orakerna, eller ändamålen, är verksamma också i de föremål som skapats av naturen, på så sätt skiljer sig hans synsätt från Demokritos atomlära, i vilken allting styrs av atomernas slumpmässiga kollisioner. Också på den här punkten skiljer han sig från Platon som inte ville räkna med de materiella orsakerna vid ett skeende, medan dessa för Aristoteles var centrala. Aristoteles menade att eftersom allting är i rörelse och har en orsak måste alla ting ha försatts i rörelse av något annat i rörelse, följer man kedjan av föremål i rörelse bakåt måste vi tillslut komma till en yttersta punkt där någon substans skapat rörelsen utan att själv vara i rörelse eller i förändring, något evigt, en orörlig rörare, en gud.

#### Materia – Form, Potentialitet – Aktualitet

Dessa begreppspar hänger intimt samman och används av Aristoteles för att ge en förklaring på förändringens problem. Om vi antar att A förändras till B så kan vi säga att A är _materian_ för _formen_ B, denna förändring kan också karaktäriseras som en övergång från B:s _potentialitet_ i A till B:s _aktualitet_ i A. Bystet (B) är potentiellt i marmorstycket (A), och när det har färdigställts har det aktualiserats. Som Paremenides hävdade så kan inte icke-vara övergå till vara, men däremot från potentialitet till aktualitet eller från materia till form. I denna förklaring vilar också en syntes mellan Parmenides och Herakleitos tankar i och med att förklaringsmodellen bekräftar bådas motstridiga läror; ingenting uppstår aldrig ur ingenting (Parmenides), men kan dock växla från potentialitet till aktualitet, från frö till blomma, från frukt till jord och är därmed i ständig rörelse (Herakleitos). Men inte bara materia bär potentialitet enligt Aristoteles, också privation (avsaknaden av en viss bestämning) är en form av potentialitet som inte fodrar materia för att uppnå aktualitet, som exempelvis sjukdomen hos den sjuke är avsaknad av hälsa.

#### Förändringens konstruktiva riktning

Man bör dock iakta viss försiktighet i tillämpningen av denna modell, för Aristoteles är nämligen förändring inte reversibel, dvs exempelvis ett färdigställt hus är inte potentiellt ett ihoprasat hus som sedan när det rasat samman i en jordbävning har blivit aktuellt, eller inte heller är det färdigställda huset materia för formen ”ihoprasat hus”, utan _potentalitet-aktualitet_ och _materia-form_ paren ska alltid betraktas i en konstruktiv riktning som en övergång till det bättre. Aristoteles utgår alltså från att naturen alltid strävar efter det högre och bättre. En annan viktig punkt att iaktta är att liksom det aktuella är det som existerar i verkligheten finns det potentialla objekt som inte kan aktualiseras annat än i tanken som exempelvis det oändliga. Dessutom finns processer i naturen som heller inte bör kallas för aktualiseringar utan rörelser.

> Ur Metafysiken: ”Ty varje rörelse är ofullbordad, t.ex avmagringen, lärandet, gåendet, byggandet. De är rörelser och ofullbordade sådana. Ty det är inte sant, att någon på samma gång går (en promenad) och har gått den, håller på att bygga och har byggts (färdigt), håller på att uppkomma och har uppkommit. Ej heller håller man på att sättas i rörelse och har på samma gång försatts i rörelse; att hålla på att sätta i rörelse och att ha satt i rörelse är två olika saker. Däremot kan man på samma gång både ha sett och se, både ha tänkt och tänka. Detta senare slaget av processer är det jag kallar aktualisering (energeia), de förra rörelse.”

#### Tänker Gud på sig själv?

Vidare menar Aristoteles att liksom materian för huset är tegel, och leran materian för teglet så kan man om man går längre ner i materian tillslut nå något som är helt utan form, ren potentialitet, och vice versa om vi rör oss i motsatt riktning, nå en ren form. Att uppnå denna form menar Aristoteles är naturens yttersta mål och även den orörliga gudens mål. Vad gör då denna gud för att uppnå sitt mål? Eftersom gudars aktivitet måste vara det högsta goda, vilket enligt Aristoteles är tänkandet eller kontemplationen (theoria) måste guden ägna sig åt detta. Vad tänker denna gud på i så fall? Detta bör rimligen också vara det högsta goda, vilket är den själv, den högsta formen! Guden är på en gång sitt tänkandes subjekt och sitt objekt, den som tänker och det som tänks.

> Ur Metafysiken: ”Och dess liv är det bästa som vi kan uppleva endast under korta ögonblick. Dess aktualitet är ett liv i salighet, och den lever på detta sätt beständigt, vilket för oss är omöjligt… Intellektet tänker nu sig självt genom att ta del i tänkandets objekt. Ty genom att fatta och tänka detta blir intellektet självt tänkandets objekt, så att intellekt och tankeobjekt blir ett och detsamma.”

## Den Nichomachiska etiken

Troligen uppkallade Aristoteles sin mest genomarbetade skrift, _Den Nichomachiska etiken_, efter sin son eller sin far Nichomachos. Skriften börjar med att slå fast att varje vetenskap har sitt eget särskilda ändamål, som hälsan är för Medicinen. Den praktiska filosofins borde därför söka efter det högsta ändamålet för människan. Som högsta ändamål bör det heller inte tjäna som medel för något annat ändamål utan vara just ett självändamål. Och detta självändamål kan inte vara att förstå ”det godas idé” så som Platon hävdade eftersom det inte är ett ändamål som går att uppnå i praktiken och därför inte heller till någon nytta utan, enligt Aristoteles resonemang, bör detta självändamål vara lyckan. Alla andra ändamål som ära, njutning och insikt är bara omvägar för att uppnå lyckan.

#### Etikens och Politikens gemensamma ändamål

Därför är enligt Aristoteles politiken överordnad etiken i hierarkin av vetenskaper. Eftersom politiken omfattar alla andra vetenskaper och utfärdar normer för vårt liv med hjälp av insikterna i dessa, inklusive etiken, bör även människans mål ingå i dess ändamål. Och om lyckan är individens självändamål och högsta goda bör lyckan också följaktligen vara ändamålet för politiken.

> Ur Nichomachiska Etiken: ”Även om det är värt att eftersträva detta mål för en enskild individs skull, så är det förnämligare och mera gudomligt att göra det för ett folks eller en stats skull”.

Men vad är då lycka?

#### Dygden som medelväg och lyckan i att leva dygdigt

Såsom ändamålet för en citraspelare är att spela sitt instrument skickligt i överensstämmelse med rätt noter bör människan leva sitt liv i överensstämmele med dygden, dvs handla rätt under alla omständigheter. Enligt Aristoteles förekommer i själen 3 företeelser:

- sinnesrörelser
- förmågor
- ”hållning”

Och dygden kan förklaras vara en slags _”hållning”_. Hållningen avgör om vi förhåller oss korrekt eller felaktigt till sinnesrörelserna, t.ex i fråga om vreden så kan man både gå till överdrift om man är lättretad och till underdrift om man är saktmodig. Att hitta rätt medelväg bland alla sinnesrörelser är alltså dygdens uppgift. Men dygderna är samtidigt flera då en hållning efterfrågas i relation till flera sinnesrörelser, modet är på så vis dygden som medelväg mellan övermod och feghet, besinningen mellan tygellösheten och okänsligheten, frikostigheten mellan slösaktigheten och snikenheten, stoltheten mellan fåfängan och den överdrivna ödmjukheten, kvickheten mellan clowneriet och stelheten, blygsamheten mellan försagdheten och skamlösheten, osv. För Aristoteles är lyckan således en särskild bestämd hållning i livet bland alla vilda sinnesrörelser och är alltid en medelväg. Dygden är också ett självändamål enligt Aristotels eftersom den ger inger lycka hos människan. För människan är den sak vi älskar alltid lustbetonad, för hästälskaren är hästen lustbetonad, för teaterälskaren teatern men för den som älskar dygden är dygdiga handlingar i sig lustbetonade. Medan det för andra föremål finns ett motsatsförhållande mellan kärleken till föremålet och föremålet för kärleken så är det inte så för dom som älskar dygden, själva deras handlingar är lustfyllda, enligt Aristoteles. Därför behöver människor som älskar dygden inte ett tillskott av njutning, deras liv är redan fullt av njutning genom deras handlingar. Men Aristoteles vill samtidigt inte förneka att ett liv också kan kantas av olyckliga omständigheter och därför kan naturligtvis människor ha olika förutsättningar för att uppnå lycka, trots det dygdiga förhållningssättet.

> Ur Nichomachiska Etiken: ”För det är omöjligt eller i varje fall inte lätt att utföra ädla handlingar om man saknar yttre hjälpmedel. Mycket görs ju genom att man begagnar vänner, förmögenheter och politiskt inflytande som medel. Likaså fördunklas ens lycksalighet genom avsaknaden av vissa ting, såsom god börd, välartade barn och skönhet.”

## Politiken: Det naturliga samhällskontraktet

I _Politiken_ framhålls människan som ett politiskt djur eftersom det endast överlever i sociala sammanhang. Därför är också människan bunden att leva ett moraliskt liv i harmoni med omgivningen. Staten behöver därför inget samhällskontrakt enligt Aristoteles tankesätt, utan det växer fram naturligt från individen, till familjen, till bygemenskapen osv. Däremot är det viktigt att skydda individens rättighet till egendom så att denne ska förbli motiverad att arbeta. I linje med sin balanserade karaktär utvecklar aldrig Aristoteles som Platon någon utopisk samhällsvision med förutbestämda klasser och instutioner utan ser den naturliga mångfalden som en nödvändighet för att åstadkomma en sund och stabil samhällsbyggnad. En viktig aspekt i Aristoteles politik bör dock observeras och det är att medborgarskapet definieras som ett aktivt deltagande i samhällets administration och lagstiftning, därför var det varje medborgares plikt att delta i de regelbundna sammanslutningar som ägde rum i staternas Polis. För att åstadkomma ett så aktivt deltagande som möjligt bör därför inte ett samhälle någonsin bli större än att alla som deltar kan känna varandra så att de både kan höra och höras och framför allt så att de mest dugliga blir tillsatta på de för dem mest lämpliga posterna.
