---
layout: post
title: "Hellenismen: Stoiker, Epikuriker, Skeptiker och Nyplatoniker"
date: 2023-09-13 11:40:38 +0200
categories: filosofi
comments: true
author: Patrik Nygren
---

**Hellenismen (300 – 30 f.Kr)** kallas den epok när grekisk kultur exporterades över världen till följd av Alexander den stores erövringar. **Alexander den store (356 – 323 f.Kr)** var makedonier och var som sådan starkt präglad av grekisk kultur. Med Alexander den stores allt större landvinningar behövdes naturligtvis en mer omfattande kontrollapparat för att kunna administrera det stora riket. De provinsiella självstyrande stadsstaterna med sina Polis offrades till förmån för ett mer centraliserat styre. Även om stadsstatens era numera var förbi blomstrade dock grekisk kultur i övrigt och spreds runt i världen.

Eftersom den helleninistiska perioden innebar stora politiska omvälvningar för antikens människor och flera oliktänkande kulturers samlevnad skiftade filosofins fokus. Frågorna började röra sig mot det etiska planet. Den centrala frågan löd: Hur lever man ett lyckligt liv i en värld full av social oro och ombytlighet? _Ataraxi_, sinneslugn, var det tillstånd som filosoferna efterfrågade. Platons och Aristoteles teoretiska och systematiska funderingar lämnades därhän och de vetenskaper som bl.a Aristoteles hade lagt grunden för hade brutit sig loss från filosofin och bedrevs nu självständigt av dedikerade vetenskapsmän. Olika mer eller mindre framgångsrika försök att presentera och argumentera för en viss livsåskådning gjordes av flera olika filosofer. Ur dessa nya åskådningar bildades nya rivaliserande skolor. De mest betydande av dessa var; _stoicismen_, _epikurismen_, _skepticismen_ och _nyplatonismen_.

Personligen känner jag att stoicismen och nyplatonismen har varit de mest givande att studera ur ett rent humanistiskt perspektiv. Och för nyplatonismen har jag också en speciell plats i mitt hjärta eftersom så många av dessa mystiska tankar om _det Ena_ låter som en mycket klokare och riktigare definition av vad Gud egentligen är, vilket jag tyvärr tror många senare lärda har missförstått, bl.a St. Augustinus. Det finns ett brott här mot en tradition som jag förmodligen i ett senare inlägg kommer att diskutera mer utförligt när jag har fått mer kött på benen, speciellt vad beträffar Augustinus.

## Stoicismen

![zenon](https://upload.wikimedia.org/wikipedia/commons/4/41/Zeno_of_Citium_pushkin.jpg){:.centered }

_Stoicismen_ grundades av **Zenon (omkring 336 – 264 f.Kr)**. Zenon var en lärljunge till kynikern Krates. _Kynikerna_ var arvtagare till Sokrates och betraktade behovslösheten och det dygdiga levnadssättet som den sanna vägen till lycka. Men kynikerna bedrev egentligen aldrig någon regelrätt filosofi utan ville snarare förmedla en livsåskådning och likande mest av allt en sekt. De drog Sokrates lära till sin spets och levde nästintill som asketer. Om _Diogenes_, en av kynismens färgstarkaste karaktärer, berättas att han gick så långt att han levde som en hund ute på gatan. Kynikerna motiverade sin renlevnadslära som ett liv i överensstämmelse med naturen. Naturen hade gett oss förståndet för att vi med hjälp av den skulle sträva efter att anpassa vårt liv efter naturen. Att förstå naturens ordning var därför av yttersta vikt om vi skulle förstå hur vi skulle leva i enlighet med denna ordning. Det finns bland flera en historia om hur Diogenes ska ha onanerat offentligt och menat att om alla lika enkelt kunde gnida sin mage för att mätta sin hunger skulle också alla göra det, så masturbation borde därför vara något naturligt och skamlöst. Kynikerna ifrågasatte alla konventioner och använde alltid naturen som sitt rättesnöre. Zenon bröt sig så småningom loss från kynikerna och utvecklade en egna skola. Sina föreläsningar höll han oftast i Aten nära kolonnaderna (stoa) som fanns där, vilket också blev ursprunget till skolans namn. I linje med sitt kyniska arv betraktade stoikerna dygden och behovslösheten som den sanna vägen till bestående lycka. Om rikedom eller annan framgång bidrog till en människas lycka berodde det bara på tillfälliga omständigheter som snabbt kunde förändras, därför som garant för sann lycka förblev dygden den enda vägen.

För Stoikerna var _logiken_, _naturen_ och _etiken_ tätt sammanbundna och de bemödade sig om att deras etiska läror skulle avvägas mot både logik och natur för att upprätthålla balansen dem emellan. Deras enhet illustrerades med _liknelsen av frukträdgården_, i vilken logiken utgjordes av muren runt trädgården, naturen av träden innanför muren och etiken av trädets frukter.

### Logiken

Stoikerna gjorde framför allt betydande framsteg inom logiken. Tidigare så hade man bara kunnat använda aristoteliska syllogismer inom logiken. Dessa utökades nu av stoikerna med vad vi idag kallar _satslogiken_. Med denna kunde nu utsagor inom logiken ha följande strukturer.

_Konjuktiva_: (p och q)

Denna är giltig när alla led i utsagan gäller som i ”Det är dag och det är ljust”.

_Disjunktiva_: (p eller q)

Denna är giltig när ett led och bara ett led i utsagan gäller som i ”Det är antingen dag eller natt”.

_Hypotetiska_: (om p så q)

Denna är giltig när ett led, om det är bekräftat, bekräftar ett annat led som i ”Om det är dag så är det ljust”. Det intressanta att iaktta med den hypotetiska utsagan är att den är falsk i endast ett fall; då dess försats är sann men dess eftersats är falsk, som t.ex i utsagan ”Om det är dag så är det mörkt”. I alla andra fall är utsagan sann, även när försatsen är falsk och dess eftersats är sann, t.ex ”Om jorden har vingar så existerar den”, eller när både försatsen och eftersatsen är falska ”Om jorden har vingar så flyger den”. Att det förhåller sig så beror på att det är utsagans följdriktighet som utvärderas, pilen från p → q, och denna följdriktighet är bara falsk när p är sann och q falsk. När utgångspunkten, försatsen, är falsk från början så diskrediteras inte följdriktigheten.

Satslogiken kunde nu tillsammans med syllogismerna bilda mer avancerade utsagor.

1. Om det är dag är det ljust (hypotetisk premiss)
2. Det är dag (premiss)
3. Alltså är det ljust (slutsats)

#### De 4 olika felsluten

Enligt stoikerna kunde felaktiga slutsatser dras på 4 olika sätt

_Genom frånvaro av sammanhang_

1. Om det är dag är det ljust
2. Vete säljs på torget
3. Alltså är det ljust

_Genom överflöd_

1. Om det är dag är det ljust
2. Det är dag
3. Dygden gagnar också
4. Alltså är det ljust

_Genom att ha fel form_

1. Om det är dag är det ljust
2. Det är inte ljust
3. Alltså är det inte dag

Den andra premissen ”Det är inte ljust” behandlar den hypotetiska utsagan ”Om det är dag är det ljust” i omvänd riktning (p ← q), men denna gäller bara från ett håll (p → q), från vänster till höger. Vi kan inte sluta oss till något om den omvända riktningen eftersom vi saknar denna premiss i slutledningen.

_Genom brist_

1. Antingen är rikedom något ont eller något gott
2. Rikedom är inte något ont
3. Alltså är rikedomen något gott

Här saknas ett led i den första disjunktionen nämligen att rikedom också kan vara något indifferent. En fullständig disjunktion skulle lyda _”Antingen är rikedom något ont eller något gott eller något indifferent”_. Den hela korrekta syllogismen lyder:

1. Antingen är rikedom något ont eller något gott eller något indifferent
2. Rikedom är varken något ont eller gott
3. Alltså är rikedomen något indifferent

#### Tabula rasa

Till logiken räknade också stoikerna epistemologin, kunskapsteorin. Enligt det stoiska synsättet föddes människan som en _”tabula rasa”_, som en ren vaxtavla. De talade om att föreställningar (eller doxa) hos en människa bildas genom livet som små avtryck på denna vaxtavla, på människans själ. Men det var inte bara föreställningarna som gjorde avtryck på själen, också skador eller andra minnen påverkade själen. Föreställningar skiljde sig dock, menade dom, eftersom de gjorde avtryck i den s.k ”styrande delen” av själen. Men i den styrande delen fanns inte bara föreställningar utan här fanns även drifter och begripanden. Till skillnad från dessa var dock föreställningarna passiva. De flesta föreställningar nådde oss genom våra sinnen och påverkade oss oinskränkt av vårt förstånd. Oftast bildade vi oss föreställningar utan att ens vara medvetna om det. Och av de olika föreställningarna var bara vissa sannolika, och av dessa därtill bara några sanna. Så enligt stoikerna hade vi all anledning att ifrågasätta våra föreställningar. Därför utgjorde logiken en viktig skyddsmekansim för människan, vilket också förklarar liknelsen av logiken vid en mur i frukträdgården.

Föreställningarna kunde därmed kategoriseras som antingen _Icke-kataleptiska_, sådana som härstammade från något icke-existerande eller _Kataleptiska_, sådana som härstammade från verkligheten. Zenon åskådliggjorde en gång den kataleptiska föreställningen genom att visa upp sin öppna handflata och säga att _”sinnesuppfattningen ska förstås på detta sätt”_, sedan krökte han sina fingrar lite och sa _”bifallet på detta sätt”_, och när han slutit handen helt sa han att detta var begripandet, eller den kataleptiska föreställningen, det som man med hög sannolikhet kunde uppfatta som sanning. Sedan tog han sin vänstra hand över den knutna näven och sa _”detta är vetandet”_, som ingen äger förutom den vise.

### Naturen

Stoikerna trodde att universum var en återupprepning av händelser, från universums födelse till dess död, från litet frö i tillblivelse till dess förstörelse i en väldig brand som till slut alltid kvarlämnade det ursprungliga lilla fröet. Fröet kunde därefter växa så att förloppet återigen kunde upprepas. Detta skedde om och om igen, på ett identiskt sätt varje gång i en ändlös cykel. Universum var på så vis enligt stoikerna en materiell förnuftstyrd substans, Logos. Eftersom stoikerna betraktade Gud och Universum som samma sak klassificerar man dem ofta som panteister. Enligt stoikerna var Universum i sin tur uppdelad i en passiv del och en aktiv del, en passiv del som låg i väntan på att brukas av den aktiva delen, den ursprunglig eld som satte den i rörelse. Man kan här notera influenser från flera försokratiska föregångare som Anaxagoras, Herakleitos och Empedokles.

#### Fatalismen

Denna kosmologi förklarar dessutom varför fatalismen var en så viktig del i stoikernas världsåskådning. Eftersom allt som skedde i naturen var ödesbestämt skulle heller inte individen bjuda motstånd mot naturen utan i god tro och oberört betrakta dess gång. **Seneca (omkring 4 f.Kr – 65 e.Kr)**, en av de mer namnkunniga romerska stoikerna, skriver på ett ställe:

> ”Ödet den villige leder, drager den som ej vill”.

![chrysippos](https://upload.wikimedia.org/wikipedia/commons/a/a6/Chrysippos_BM_1846.jpg){:.centered }

**Chrysippos (279 – 206 f.Kr)**, en av Zenons direkta lärljungar, presenterade ett analystiskt resonemang för att förklara naturens determinism. Han utgick från den hypotetiska premissen att bara om rörelser har en orsak kan utsagor vara sanna eller falska. Detta gäller om man betänker att det bara är då orsaker finns som det finns grund för att bedöma en utsagas sanningshalt. Utan en orsak för något, som exempelvis solen som orsak för dagens ljus kan vi inte heller med säkerhet påstå något, som att det är ljust, utan allt är då bara slumpmässiga sammanträffanden. Ett inbilskt påstående om något kan i samma stund vändas till sin motsats. T.o.m själva påståendet att det är ljust fallerar dessutom logiskt då det heller inte finns en orsak att säga det, och ännu mindre skäl att tro det. Men eftersom utsagor alltid är antingen sanna eller falska så måste också varje rörelse ha en orsak. Och om varje rörelse har en orsak, så är också dess verkan förutbestämd. Ödet måste alltså finnas, enligt Chrysippos.

Men även om varje utsaga antingen är sann eller falsk och ödet följaktligen bevisats så menade Chrisippos att det trots allt var tillfälligheterna som gjorde en utsaga som ”Daniel ska komma hit ikväll” till antingen sann eller falsk. Därmed ingick inte tillfälligheter i ödet enligt stoikerna, vilket också medförde att de inte heller betraktade ödet som fullständigt allomfattande. Varför de hade så svårt att förlika sig med ödet som allomfattande hade delvis att göra med det s.k _”lata beviset”_, dvs slutsatsen att om ödet verkligen styrde allting fanns ingen anledning att anstränga sig för att försöka påverka en situation åt någon bestämd riktning eftersom allt redan var förutbestämt, om man är sjuk behöver man alltså i det fallet inte kalla på en läkare eftersom ens hälsa redan på förhand är bestämd. Stoikerna kunde inte acceptera detta. Det omkullkastade etikens, logikens och naturens sammstämmighet. Chrisippos ville låta korrigera detta och på så vis återupprätta människans självständighet. Han gjorde det genom att introducera 2 typer av öde, _enkelt öde_ och _sammansatt öde_.
Exempel på ett enkelt öde är ”Sokrates kommer att dö denna dag”. Detta är enkelt eftersom hans dödsdag är bestämd av en domare, vad han än gör så kommer han att dö.
Exempel på ett sammansatt öde är ”Agneta kommer att få ett barn”. Här är ödet sammansatt eftersom det förutsätts något, nämligen att Agneta idkar könsumgänge med någon eller befrukas på annat sätt, vilket i sin tur utgörs av ett annat sammansatt öde.

M.h.a dessa 2 typer av öde kunde det ”lata beviset” vederläggas. En människas öde kan inte beskrivas i enkla termer, som det görs i beviset, eftersom vårt öde i själva verket nästan alltid är sammansatt. När vi behandlar vårt tillfrisknande från en sjukdom som ett enkelt öde så begår vi alltså ett felslut.

En annan viktig fråga som Chrysippos ställde sig var om vi verkligen var ansvariga för våra begär?

> ”Om allt sker på grund av ödet, så sker det på grund av dess föregående orsaker. Och om detta gäller för begäret, så gäller det också för dess följder, alltså också för bifallet… Härav följer att varken beröm eller tadel, varken belöningar eller straff är rättvisa”

För att undgå komplikationen med denna extrema position skiljer Chrisippos på 2 typer av orsaker, _fullkomliga orsaker_ och _bidragande orsaker_. När vi talar om att allt sker pga föregående orsaker menar vi bidragande orsaker och när vi talar om ödet menar vi det så som det är styrt av fullkomliga orsaker. Så när vi talar om begär så kan det vara påverkat av bidragande orsaker som synintryck, lukter och smaker men inte av fullkomliga orsaker. Det är först när vi har agerat på ett visst sätt utifrån våra begär som orsaken blir fullkomlig och man kan tala om ödet. Härmed ges återigen människan tillbaka ett mått av självständighet och fri vilja. En liknelse som Chrysippos gör för att exemplifiera bidragande och fullkomliga orsaker är den vid en tunna som rullas ner för en kulle. Den bidragande orsaken är knuffen av tunnan över åsen, men den fullkomliga orsaken är tunnans utformning, om tunnan inte hade varit rund skulle den inte ha påverkats.

### Etiken

Människans mål, enligt stoicismen var att följa förnuftet som naturen har lagt ned i oss. Om vi gör det kommer vi att bli lyckliga. Visserligen förnekade stoikerna inte att det för den skull fanns andra sätt att bli lyckliga, men dessa kunde aldrig vara tillförlitliga eller permanenta. Cicero, en romersk eklektisk stoicist, menade att människan ibland kunde förledas av skenbara fördelaktiga mål andra än dygden. Dessa mål kunde leda till tillfälliga vinster men skulle alltid överskuggas av dygden som i sig är fullständig och vars följsamhet alltid leder till lycka.

#### Världsstaten och naturrätten

Vad gäller politik så betraktade sig stoikerna som kosmopoliter. Chrysippos hänvisar bl.a till världsstaten med en författning och en universell lag, naturrätten (också kallad _Logos_). Denna lag var inte i överensstämmelse med enskilda staters olika lagar eftersom dessa lagar ytligt sett berodde på rådande omständigheter i staterna, som exempelvis deras geografi eller deras invånares särskilda seder. Om man tittade djupare på den enskilda statens lagar upptäckte man dock snart att vad dessa lagar egentligen korrigerade var vinningslystnad och människors ömsesidiga misstro, m.a.o grundade sig staternas lagar på ett missnöje med naturrätten då den inte tog hänsyn till de lokala omständigheterna eller människors otyglade begär. Därför kunde staternas lagar ses som naturliga tillägg till naturlagen, enligt Chrysippos, då dessa gottgjorde för de lokala företeelserna. **Panaitos (180 – 110 f.Kr)** utarbetade senare stoikernas rättsfilosofi till en politisk naturrättslära i vilken statens uppgift istället blev att skydda den ursprungliga naturrätten från de lokala förhållandena. Inbyggd i denna naturrättslära fanns ett frö till idéen om världsmedborgarskap, en idé som senare skulle komma att verkställas under det romerska imperiet.

#### Friheten och naturrätten

Även frihet förhöjde stoikerna till en naturrättighet. _”Ingen människa är slav av naturen”_, skrev Chrysippos. Denna idé kan i förstone betraktas som en slags förlaga till FN:s mänskliga rättigheter som i flera artiklar starkt betonar människans frihet. Men man ska här vara försiktig med definitionen av frihet. När man studerar vad som definieras som frihet av Chrisippos blir svaret lite mer komplicerat. Fria kallar han nämligen de förnuftiga som vet vad som är tillåtet enligt naturen, och slavar de som är oförnuftiga och okunniga om denna lag, så ett externt förtryck är det inte fråga om utan snarare om ett internt förtryck som har sitt upphov i den egna lidelsen.

Eftersom stoikerna menade att själen skulle härska över kroppen var självbehärskning en viktig kompetens om den kroppsliga lidelsen skulle lyckas bekämpas. Seneca manade sina läsare till självuppfostran och självbehärskning. Genom att behärska jaget, menade han, blev vi också fria eftersom vi då kunde styra oss själva opåverkade av världsliga omständigheter. Genom att behärska våra lidelser kunde vi i förlängningen också tillslut uppnå _apathi_ (lidelsefrihet) vilket var stoikernas slutgiltiga ideal.

## Epikurismen

![epikurus](https://upload.wikimedia.org/wikipedia/commons/8/88/Epikouros_BM_1843.jpg){:.centered }

**Epikurus (omkring 341 – 270 f.Kr)** grundade denna skola och gav den dess namn. Epikuriéerna har många likheter med _kyrenaikerna_ som såg lusten som livets syfte och den naturliga vägen för att uppnå lycka. Enligt kyrenaikerna var därmed livskonsten enkel; att söka lusten och undvika det smärtsamma. Epikurismen skiljer sig dock från den kyrenaiska skolan i det avseendet att den sätter större vikt vid den själsliga lusten än vid den kroppsliga. Sinnesfrid var särskilt viktig för människan om hon skulle kunna vara lycklig eftersom oro skapar själslig smärta.

> Ur Brev till Herodotus: ”Med njutning menar jag det välbehag som följer av att man är fri från kroppsligt ont och fri från all ängslan. Dryckeslag och upptåg, sexuella utsvävningar eller festande på god mat ger ingen grund för ett gott liv”

Epikurismens etiska lära var dessutom mer sofistikerad i ett annat avseende. Epikuréerna såg nämligen lusten inte bara som ett ändamål utan också som ett verktyg. Lusten tillät oss att genomföra en form av kalkylering inför våra alternativ. Genom att utvärdera vilket alternativ som gav oss mest njutning över en längre tidsperiod kunde vi göra klokare val i livet

> Ur Brev till Herodotus: ”Ofta föredrar vi till och med smärta framför lust i de fall, när vi genom att underkasta oss en tids smärta kan uppnå ett stort mått av lust”

#### Själens nödvändiga materialitet

Om Stoicismen hade sina rötter i de idealistiska filosofernas lära så hade Epikurismen sina rötter i den materialistiska. Den epikuristiska naturuppfattningen var till stora delar bara referat till Demokritus atomlära. Enligt Epikurus var alltså själen materiell.

> Ur Brev till Herodotus: ”Det är nu inte möjligt att föreställa sig något självständigt existerande som vore immateriellt utom det tomma rummet. Det tomma rummet förmår emellertid varken verka eller påverkas, utan ger blott kropparna möjlighet att röra sig genom det. Därför talar de som säger, att själen är immateriell, nonsens, eftersom den varken skulle kunna verka eller påverkas, om den vore så beskaffad.”

Epikurus menade dessutom att atomerna var oändligt många. Att en värld existerade förhindrade därmed inte att en annan likadan värld kunde existera. Med hjälp av denna teori så utvecklade Epikurus en kosmologi i vilken ett oändligt antal världar var möjligt med oändligt antal varelser. Med atomläran utvecklades också den epikuriska epistemologin. Enligt denna så kom sinnesintrycken från de olika kropparnas vibrationer som hela tiden kropparnas atomer utsöndrade. Genom den ständiga upprepningen förmedlades dessa vibrationer genom luften till våra sinnesorgan så att slutligen bilden av kroppen kunde återskapas i vår tanke.

Atomismen befriade också människan från fruktan för döden:

> Ur Brev till Herodotus: ”Döden, det som för alla människor ter sig som det mest skrämmande är ingenting som träffar oss, ty när vi finns, finns inte döden, och när döden är för handen finns inte vi.”

Våra kroppar ska alltså inte uppfattas som något självständigt enligt Epikurus. Kroppens konstituerande delar kan bara betraktas mot bakgrund av att de är del av kroppen, och så är det om man betraktar hela kroppen också, den utgör bara komplexet av de konstituerande delarna. Kroppens egenskaper är dessutom tillfälliga och bör inte betraktas som något annat, dvs som vår egendom. Dom atomer som utgör oss idag kommer efter vår död att brytas isär och ingå i nya föreningar med andra saker.

Epikurus menade att oron var ett påfund som härrörde från människans felaktiga uppfattning om sin egna vilja och handlande. Han menade att vi levde i villfarelsen att vårt självbejakande beteende och vårt kortsiktiga egensinne inte var i överensstämmelse med universums evighet. Det fick oss att känna oss främmande inför denna storhet. Om vi kunde förlika oss med att våra sinnesförnimmelser och känslor bara var relativa och inte ta dom på så stort allvar kunde vi ståndaktigt fortsätta kontemplera universums oändlighet utan någon oro.

## Skepticismen

![pyrrhon](https://upload.wikimedia.org/wikipedia/commons/a/aa/Pyrrho_in_Thomas_Stanley_History_of_Philosophy.jpg){:.centered }

**Pyrrhon (omkring 365 – 275 f.Kr)** brukar anges som skepticismens upphovsman. Skeptikernas lära gick till stor del ut på att ifrågasätta säkerheten hos vår kunskap. Både Sofisterna och Sokrates kan betraktas som föregångare till skepticismen. Liksom sina föregångare utgick skeptikerna från att fullständigt säker kunskap var omöjlig att erhålla, men till skillnad från dem tog de implikationerna av detta på ett större allvar. Utifrån en etisk synpunkt menade de att människan pga av sitt bristfälliga omdöme helt enkelt borde avstå från att fälla omdömen alls. Genom en ”suspension av omdömet” skulle människan uppnå sinneslugn, enligt skeptikerna.

#### De 10 troperna

Tack vare **Sextos Empeirikos (omkring 100-talet e.Kr)** har vi idag många av de tidigare skeptikernas lärorna i behåll. Många av de stoistka fragmeneten som refereras ovan kommer också från honom. I hans ”Ur Pyrrhonska utkast” redogör han för de 10 olika _”troperna”_ (betraktelser) som de äldre skeptikerna menade skulle leda till en _”suspension av omdömet”_.

1. Olika varelser uppfattar tingen olika, en fladdermus uppfattar samma objekt olikt en människa t.ex. Vilken som är korrekt vet vi inte.

2. Olika människors uppfattar tingen olika, en indier uppfattar enligt sin kultur en ko olikt en amerikan. Vilken av dem som uppfattar kon korrekt vet vi inte.

3. Olika sinnen uppfattar tingen olika, lukten ger oss en uppfattning om ett äpple, synen en, smaken en annan. Vilken av sinnena som ger oss den korrekta uppfattningen vet vi inte. Det är dessutom trolig att det finns egenskaper hos äpplet som inte täcks av våra sinnen.

4. Olika tillstånd gör att vi uppfattar tingen olika, när vi är gamla upplever vi en sak som plågsam vilken är enkel när vi är unga, när vi är förälskade upplever vi en person på ett sätt och när vi är ilskna på denne på ett annat, när vi är i drömmen upplever vi saker som sanna som vi när vi är vakna upplever som irrationella. Vilket som är det korrekta tillståndet vet vi inte.

5. Olika positon hos föremål gör att vi uppfattar tingen olika, när vi står alldeles intill en vägg upplever vi en yta, när vi förlyttar oss bakåt från väggen upplever vi ett hus. Om huset utgjordes av en kuliss skulle en position från sidan kunna avslöja detta. Vilken position som ger den korrekta uppfattningen vet vi inte.

6. Olika omständigheter gör att vi uppfattar tingen olika, när vi ska ut på cykeltur i regn jämfört med när vi ska på samma cykeltur i solsken upplever vi den olika. Vilka omständigheter som är de korrekta vet vi inte.

7. Olika sammansättningar och kvanititeter av ett ting gör att vi uppfattar tinget olika, när vi ser ett hårstrå i handfatet kan vi uppfatta det som svart, men när vi ser det i större kvantitet så kan vi uppleva håret som brunt. Vilken sammansättning som ger den korrekta uppfattningen vet vi inte.

8. Allting är relativt, vilket är en slags summering av vad vi hittills kommit fram till. Här gör Sextos en intressant utveckling av jämförelsen mellan det åtskilda och det relativa. Finns det någon skillnad mellan vad som är åtskilt och vad som är relativt? Om det inte finns en skillnad är det åtskilda relativt, dvs kan också inte vara det. Om det inte finns en skillnad så står ändå det åtskilda i en viss relation eftersom man talar om det som åtskilt i relation till något. Alla ting förefaller alltid på ett sätt i relation till något. Tom den som förnekar att allting är relativt ställer sig i en viss relation till skeptikerna, i det här fallet oppostionens. Därmed blir påståendet _”Allting är inte relativt”_ i relation till _”Allting är relativt”_, vilket tyder på att påståendet åtminstone inte är allmängiltigt sant. En konsekvens av alltings relativitet blir att vi inte kan tala om individuella objekts beskaffenhet, utan måste alltid tala om dem i relation till något. Vilken relation att tala om objektet som ger den korrekta uppfattningen vet vi inte.

9. Olika frekvens av ett ting gör att vi uppfattar tinget olika, när vi ser en komet häpnar vi medan när vi ser solen reagerar vi inte. Vilket mått av intresse vi ska tillskriva ett fenomen eller objekt för att göra det rättvisa vet vi inte.

10. Olika seder, lagar och trosföreställningar gör att vi uppfattar tingen olika. För en kultur kan månggifte te sig normalt medan i en annan detta är rentav olagligt. Vilket synsätt som är det korrekta vet vi inte.

#### Det deduktiva bevisets brist: cirkelresonemang och premissernas gränser

Slutledningar menade också skeptikerna var ohållbara. För de deduktiva slutledningarna av typen

1. Alla människor är dödliga
2. Sokrates är en människa
3. Alltså är Sokrates dödlig

finns 2 grundläggande problem, ett är att det häri finns ett visst cirkelresonemang som är omöjligt att ta sig ur. Om alla människor är dödliga men vi samtidigt menar att vi ännu inte vet om Sokrates är dödlig, hur kan vi då påstå att alla människor är dödliga? Vi tycks först behöva veta att Sokrates är dödlig för att påstå att alla människor är dödliga. Ett annat problem har med premisserna att göra. Här, såsom Aristotelses redan har noterat, har vi nått vetandets gränser. Om vi antar påståendet ”Alla människor är dödliga” så hävdar vi något som vi egentligen omöjligt kan veta. Vi har visserligen aldrig påträffat en odödlig människa, men det betyder inte att en sådan inte kan komma att finnas eller finns utan vår vetskap.

#### Det induktiva beviset brist: invidividualitet

De induktiva slutledningen går ut på att ur indviduella fall dra slutsatser om det generella. Ett konkret exempel av ett induktivt bevis är att utifrån från ett urval av kvinnor samla in data om deras hårlängd och sedan dra en generell slutsats om kvinnors hårlängd, eller som beviset normalt används i matematiken för att exempelvis bevisa olika relationer hos primtal. Endast i ett fall gäller det induktiva beviset vilket är när urvalet inte längre är ett urval utan omfattar hela mängden ifråga, dvs när beviset upphör att vara induktivt!

#### Orsakerna finns, nej, finns inte!

Att orsakerna finns låter troligt. Vi är vana att tänka i dessa termer och utan orsakerna kan vi inte förklara rörelserna. Den som säger att orsaker inte finns vederläggs också kvickt i och med att om denne säger sig inte ha en särskild orsak för att påstå detta finns det heller inte någon anledning att tro på honom. Om han däremot säger sig ha en orsak har han genast motbevisat sig själv. Alltså är det högst trolig att orsakerna finns.

Att orsakerna inte finns låter också troligt. Den som påstår att det finns en orsak hamnar i en lika beklämmande belägenhet som den som påstod att det inte fanns en orsak. Om den som påstår att det finns en orsak inte har en orsak för att hävda detta blir han lika lite trodd som i föregående fall då denne inte uppger något skäl för att tro honom. Om han däremot har en orsak för att hävda detta använder han som bevis det som just är ifrågasatt. Alltså är det är omöjligt att bestämt hävda att det finns en orsak till något.

Att orsakerna finns låter också orimligt då man betänker att vi för att förstå resultatet måste förstå orsaken men för att förstå orsaken måste samtidigt också förstå resultatet, vilket leder oss in i ett cirkelresonemang. Om vi exempelvis tar ett vattenglas som rinner över för att glaset vi häller i redan är fullt, så förutsätter detta att vi redan har bekräftat orsaken när vi förstår resultatet, dvs att vi häller vatten i ett redan fullt glas bekräftar vi som en orsak efter att vatten rinner över, efter resultatet, medan resultatet förstås som ett resultat först när vi har förstått orsaken, dvs att vatten rinner över förstår vi som ett resultat först när vi förstår att glaset är fullt av vatten. Eftersom både orsaken och resultatet behöver bekräftelse av den andra kan vi inte veta ur vilken utgångspunkt vi ska observera fenomenet och därför kan vi heller inte påstå att något är en orsak.

Om orsaken finns behöver den antingen finnas före resultatet, samtidigt som resultatet, eller efter resultatet. Orsaken kan inte finnas före resultatet eftersom orsaken alltid står i relation till resultatet, en sol (orsaken) som smälter smöret (resultatet) kan inte förstås som orsak utan att smöret lagts fram på bordet. Innan dess är det bara en sol. Orsaken kan inte heller verka samtidigt som resultatet eftersom resultatet måste bli till av något som redan existerar, om det uppstår samtidigt som orsaken kan man knappast kalla det orsak utan bara samexisterande. Orsaken kan heller inte finnas efter resultatet eftersom detta leder till absurditeten att något blir orsak efter dess verkan. Alltså, om orsaken varken finns före, samtidigt eller efter resultatet kan alltså orsaken inte heller påstås existera. Eftersom vi nu har sett att det är lika osäkert att orsaken finns som att den inte finns bör man inte fälla något omdöme om orsaken enligt Pyrrhon.

## Nyplatonismen

![plotinos](https://upload.wikimedia.org/wikipedia/commons/e/ee/Plotinos.jpg){:.centered }

Från slutet av 200-talet e.Kr. fram till antikens slut på 500-talet tar filosofin en ny vändning. Nu blir religionen viktigare i samhället. I filosofin får därför mystiken och det transcendentala en framträdande roll och Platons idélära, som alltid låg mystiken nära, får en renässans. Romaren **Plotinos (omkr. 204 – 270 e.Kr.)** brukar namnges som förgrundsgestalt för denna rörelse mot det transcendentala. Han var starkt påverkad av Platons dialoger, men hade även influerats av persisk, judisk och indisk filosofi. Han menade att även Platon hade läst denna esoteriska filosofi då han hos Platon såg tecken på influenser från dessa. Det är oklart exakt när och var Plotinos var född eftersom han inte gärna delade med sig av den informationen då han fann den irrelevant. För Plotinos var kroppen och dess fysiska attribut en belastning som band honom till den materiella världen. Det sägs att han t.o.m skämdes över att ha en kropp och ville aldrig låta sig avporträtteras. Till en vän som försökte övertala honom till detta sa han

> ”Är det inte nog med att behöva bära på en bild, i vilken naturen har inneslutit oss, för att du inte skall be mig gå med på att lämna en mera bestående bild av denna bild.”

Men trots denna världsfrånvändhet hade han ändå högt uppsatta vänner, bl.a Kejsar Gallienus, som beundrade hans verk och ibland också deltog på hans seminarier. Plotinius lär med Gallienus hjälp dessutom ha velat återupprätta en filosofstad, som sades ha funnits en gång i tiden i trakten av Campanien där Plotinos levde. Han ville upprätta staden i överensstämmelse med Platons utopi, så som den hade beskrivits i ”Staten”, och att denna stad skulle heta Platonopolis. Detta gick dock Gallienus aldrig med på pga företagets politiska implikationer. Mot slutet av sitt liv levde Plotinos i misär. Kejsar Gallienus hade blivit mördad och Plotinos och hans anhängare hade fått ge sig av från sin hemort i Rom för att undgå förföljelse. Plotinos blev under tiden allvarligt sjuk. Mot slutet av sitt liv sade han sig längta efter döden. Han betraktade döden som själens befrielse från kroppen och såg döden som en återgång till livets sköna ursprung.

#### Det Ena

I Plotinos lära är _”Det Ena”_ det centrala begreppet. Detta begrepp görs mer rättvisa i sin engelska översättning; ”The One”. Det är alltså frågan om en total enhet varur allting emanerar och kan på många vis liknas vid Platons idé om ”Det Sköna”. Det Ena undgår emellertid all närmare bestämning. Eftersom det Ena är enhet kan nämligen inte språket som till sin natur består av mångfald och splittring beskriva det. Närmast kommer vi en förståelse genom att beskriva det m.h.a negationer, dvs av vad det inte är. Plotinos skrev:

> ”Det Ena är i sanning outsägligt. Ty vad du än säger, så säger du något. Men det som står över allt, över det höga förnuftet, det enda sant varande bland alla ting, det är inte ’något’ bland allt, inte heller har det något namn, ty intet kan utsägas därom.”

Ur det Ena emanerar först _Nous_, det allomfattande förnuftet, och ur förnuftet världssjälen och ur denna de individuella själarna. Ju längre ner vi kommer desto mer individuell blir emanationen. Själva intelligensen t.o.m är ett avståndstagande från det Ena. Eftersom det Ena saknar individualitet saknar det nämligen konceptetet av objekt och subjekt, vilket krävs för ett självmedvetande och därmed för intelligens. Den fysiska materian ska enligt Plotinos ses som en avgränsning för emanationen, flödet, såsom mörkret är en avgränsning för ljusets flöde. Därför representerar materian enligt Plotinos splittring och motsatsen till det Ena.

Men även om materien är splittrad och bestående av en stökig och kortlivad mångfald är den fortfarande formad enligt det godas idé, det Ena. I den materiella världen står delarna i samklang med varandra och alla delarna är nödvändiga för att upprätthålla en enhet. Därför bär världen spår av det Ena som kan uppfattas bortom mångfalden. Att uppfatta det sköna i materian, denna enhet, är utgångspunkten för att slå in på vägen till själens upphöjelse över materian. Fullkomligt bortom den materiella världen tillbaka till det Ena vänds dock själen bara genom introspektion. Det Ena finns inom oss, tycks Plotinos mena, och det är genom att sluta ögonen och stilla tankarna och genom avvisandet av konceptet om vår individuella identitet som närvaron av det Ena kan erfaras. Det Ena är alltså inte ett tankeobjekt utan en närvaro som vi kan känna och förena oss med. Så här beskriver Plotinos den som är i kontakt med det Ena:

> ”Liksom bortryckt eller fylld av det gudomliga står han där i ensam ro utan rörelse, utan att med sitt väsen böja av åt något håll eller kretsa kring sig själv, helt i vila och liksom bliven vila och ro.”

Hos Plotinos saknas alltså den dualism som präglar Platons idélära, den materiella verkligheten kommer från det Ena och står inte opposition till den och det Ena existerar inte i en annan värld bortom vår, utan finns här mitt bland oss. Det är alltså genom att gå inåt som individualiteten upphör och sanningen om det Ena uppenbarar sig.

#### Hur sinnliga kroppar blir sköna

I _Enneaderna_, Plotinos främsta verk, begrundar filosofen skönheten. Han börjar med att konstatera att det sköna inte kan finnas i en särskild sammansättning av olika delar eftersom det skulle innebära att delarna måste vara sköna i sig för att kunna bidra till skönhet, dessutom finns det också saker som är sköna som inte är sammansatta av olika delar som diamanten t.ex. I den materiella mångfalden kan alltså inte skönheten uppstå, så Plotinos fastställer att det sköna måste vara det som själen känner igen som likt den själv är skön. Och själen är skön eftersom den skänker enhet till en kropp som utan den bara består av olika kroppsdelar och organ vilka i sin tur bara består av olika celler. Så sköna är därför tingen genom att ta del av idéen som bestämmer dem, och fula blir dom genom att inte överensstämma med denna idé. Tingen blir sköna genom en återgång - kan man säga - mot det Ena varur deras själ emanerar.

> ”Så snart det så sammanförs till en enhet tronar Skönheten på det, och den meddelar sig både åt delarna och det hela. Men när den träffar på något som redan utgör en enhet och är sammansatt av likartade delar, så är det till det hela den meddelar sig. Så t.ex. förlänas skönhet ibland åt hela huset med dess delar och ibland åt en enda sten – i förra fallet av konsten, i senare av naturen.”

Enligt Plotinos är elden det skönaste av alla sinnliga ting eftersom elden är den kropp som mest av allt liknar sin egna idé.

> ”Den [Elden] strävar uppåt och är den finaste av kroppar, liksom den ju också står nära det okroppsliga; den ensam tar ej upp andra kroppar i sig, medan dessa tar upp elden.”

#### Hur översinnliga kroppar blir sköna

Vad beträffar de översinnliga kropparna besitter dom en skönhet som inte kan uppfattas av våra sinnen, bara av vårt förnuft, vår själ. Den översinnliga skönheten är långt viktigare för själen än den sinnliga eftersom denna skönhet står närmare det Ena.

> ”Och man kan inte tala om dygdens [översinnlig skönhet] glans, om man aldrig ens föreställt sig hur skönt rättfärdighetens och självbehärskningens anlete är – varken aftonstjärnan eller morgonstjärnan är så skön.”

De människor som kan erfara denna skönhet bäst är de som Plotinos kallar de _”kärleksbegåvade”_, de som låter sig hänryckas av översinnliga former på samma sätt som människor i allmänhet låter sig hänryckas av en människas kropp när de älskar med någon.
Dygden är visserligen skön att uppfatta hos andra men när en ”kärleksbegåvad” person upplever den hos sig själv blir effekten desto starkare för att denne då kommer det Ena närmare, och är alltså närmare den sanna verkligheten.

> ”Och när ni ser er egen inre skönhet, vad är det då ni upplever? Och varför detta hänförda jubel, denna upprördhet, denna längtan att, sedan man vänt blicken från kroppen, vara samman med sig själv och koncentrera sig på sig själv?”

Svaret, enligt Plotinos, är att de då kan _”se själen i sin självbehärskning”_ och _”sin lidelsefria höghet”_, vilket är människans sanna väsen. _”Den som ser det skall aldrig säga något annat än att det är det sant varande”_, skriver Plotinos.

#### Hur sinnliga kroppar blir fula

Det fula däremot hos själen är föga förvånande sökandet efter enbart jordiska ting. Av detta blir själen snart småaktig, tygellös, orättfärdig och falsk. Själen är då inte längre fri att få vila i sig själv utan dras ständigt till det ytliga och materiella. Och som det blir omöjligt att känna igen en person som har blivit nedsänkt i gyttja blir en själ oigenkännlig som fäst sig för mycket vid det materiella. Om en ful själ åter ska bli ren måste den bli lämnad med sig själv och när den väl har blivit fri från det kroppsliga kan den åter bli ren igen. Detta är alltså den fullständiga självbehärskningen, enligt Plotinos, att inte ha någon gemenskap med det kroppsliga. Och för den som fulländar konsten i självbehärskning blir döden därför heller inget främmande. I döden kan ju själen återgå till att bli ren idé och förnuft och återigen tillhöra det gudomliga som är källan till dess skönhet. Ju närmare källan, det Ena, själen är desto mer gudalik blir den.

> ”Skön betyder för själen att bli lik gud... Så måste vi åter stiga upp till det goda som varje själ längtar efter. Den som sett det, vet vad jag menar, när jag säger att det är skönhet... och vi når det när vi stiger upp till den högre världen, vänder oss helt till den och avkläder oss vad vi iklädde oss vid nedstigandet; så får vi genomgå reningar, avlägga de kläder de förut bar och gå fram nakna. Man får fortgå på denna väg till dess man vid uppstigandet kommit förbi allt som är främmande för gud, och med sitt eget själv allena skådar detta ena.”

När en person har kommit i kontakt med det Ena på detta sätt så känner den inte längre ett behov av jordisk och individuell skönhet. Då är kroppen överens med själen och söker inget annat utanför sig själv utan inser att den är det Ena:

> ”Har du uppnått detta, ser du dig själv så och är du i renhet samman med dig själv, utan något hinder för att på denna väg bli en, helt och hållet dig själv, fri från inblandning av något annat... när du ser att du blivit detta, då har du redan blivit förmögen att se; du kan då lita på dig själv, du har redan stigit upp i höjden och behöver inte längre någon vägvisare; spänn då synen och se!”
