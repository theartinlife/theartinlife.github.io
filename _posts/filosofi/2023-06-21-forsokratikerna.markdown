---
layout: post
title: "Den försokratiska revolutionen"
date: 2023-06-21 11:40:38 +0200
categories: filosofi
comments: true
author: Patrik Nygren
tags: filosofi idéhistoria
---

Jag har inte alltid varit intresserad av filosofi. Som barn trodde jag på gud och därför gjorde jag aldrig några verkliga försök till att förstå världen på ett djupare sätt, jag betraktade filosofin som syndfull och vilseledande eftersom jag kände att det i filosofins frågeställningar ofta fanns en underliggande kritik av guds ordning. När jag senare i 20-års åldern blev ateist kom världen att bli rå och naken. Erbjudande om någon möjlighet till vägledning fanns det inte minsta tillstymmelse till, det var det enda jag visste med säkerhet. I denna nya och mörka värld, utan en gud att förlita mig på, började så småningom min entusiasm för vetenskap sakta att växa fram. När chocken hade lagt sig dröjde det inte länge förrän jag började söka efter en ny förklaringsmodell som ersatte den kristna modellen. Jag kände att jag behövde lära mig ett nytt sätt att se på världen som inte grundade sig på religiös dogma utan som utgick från mina egna upplevelser. På så vis föreföll filosofin som en naturlig startpunkt. Jag vill inte påstå att jag läste något, utan snarare utgick jag från diskussioner med vänner, egna observationer och tankar. Och med tiden hittade jag till sist någon form av kompromiss med verkligheten, en som gjorde mig trygg igen, vilket tyvärr också ledde till en passivitet, samma passivitet som jag hade känt när jag var troende. Jag gav upp sökandet och gav därmed också upp filosofin. Jag hade dessutom förmodligen inte mer att hämta i filosofin eftersom jag aldrig hade läst något utan bara ägnat mig åt egna grubblerier, som egentligen heller gav något svar, utan snarare bara väckte ännu mer frågor... Under den senaste tiden så har jag dock blivit intresserad av filosofi igen, men denna gång av _teoretisk filosofi_, dvs av vad andra filosofer har att säga, mycket pga av ett återuppväckt personligt sökande efter några livskriser och även pga en mogen insikt om att jag kan hämta mer lärdom från äldre filosofer än vad jag kan gräva fram i mitt egna huvud. Jag har därför börjat att långsamt läsa igenom Svante Nordins _"Filosofins Historia"_. Och parallellt med den läser jag också igenom Konrad Marc Wogaus utmärkta och vackert exponerade _"Filosofin Genom Tiderna"_, en bokserie som består av de väsentligaste utdragen från de klassiska filosofernas verk. Dessa böcker är numera så fullklottrade med anteckningar och understrykningar att det nog kommer att bli svårt att läsa dom igen (om jag någonsin gör det?). Istället för att läsa skulle jag vilja påstå att jag den här gången för en dialog med böckerna. För mig är detta ett helt nytt och mycket mer produktivt sätt att läsa. Jag känner att jag förmodligen - från och med nu - också kommer att ta med mig denna metod till alla mina framtida läsningar, åtminstone till läsningarna av facklitteratur. Vid sidan om böckerna har jag också tittat på flera youtube-klipp från olika föreläsningar, mest för att få ett tydligare grepp om vissa koncept när jag har känt att böckerna inte har varit tillräckligt utförliga i sina beskrivningar.

Jag vill här sammanfatta lite av vad jag har förstått från dessa studier, dels för bringa klarhet till min egna förståelse, dels för att tillgängliggöra dessa idéer för någon annan som - liksom mig - vill få en överblick av idéerna men inte nödvändigtvis vill göra det tidsödande arbetet att plöja igenom texterna (även om jag naturligtvis rekommenderar det). Jag vill i den här artikelserien ibland ge en överblick över en tidsperiod och ibland fokusera på en särskild filosof eller på ett enskilt verk. Med den här artikelserien vill jag fokusera på dom idéer som präglade tiden för vad man kallar _Antiken_. Jag vill börja denna serie med att beskriva de filosofer som man lite nonchalant brukar kalla _"Försokratikerna"_, dvs de filosofer som föregick Sokrates. Egentligen känner jag att det är en ganska förminskande term med tanke på vikten av dessa filosofers bidrag, jag undrar t.ex vem Sokrates och Platon hade varit om inte Pythagoras, Herakleitos och Parmenides hade funnits?

Försokratikerna står för vad man i allmänhet anser är början på den västerlänska filosofin. När jag läser om dessa filosofer inser jag att de i flera avseenden var i en liknande belägenhet som den jag befann mig i som ung nybliven ateist. Ännu hade de ingen kunskap om vetenskap, ingen moralisk doktrin att stödja sig mot eller böcker att lära sig av. De var helt enkelt som barn som nyss kommit till världen, som öppnat sina ögon för första gången och som nu försökte efter bästa förmåga att navigera och bilda sig en uppfattning om verkligheten. Försokratikerna tjänar dessutom utmärkt som en kort sammanfattning av den västerlänska filosofihistorien och därför också som en översiktlig introduktion till ämnet. Hos försokratikerna finns nämligen alla de frön till funderingar som senare tiders filosofer har brottats med samlade; allt från frågor om vad verkligheten består av till vad medvetandet är. Den försokratiska tiden är något av ett mikrokosmos för filosofin, en petriskål full med mikrober som senare ska utvecklas till mer avancerade filosofiska system.

## Thales och vattnet

![thales](https://upload.wikimedia.org/wikipedia/commons/a/af/Thales_1825_at_Alex._Onasis_Foundation.jpg){:.fixed-size }

##### _(Målning av Thales, okänt ursprung, 1825)_

Filosofins historia brukar börja med **Thales (623 - 546 f.Kr)**. Liksom de andra försokratikerna hade Thales inte utvecklat en metodologi för sina intellektuella utforskningar utan spekulerade fritt kring olika metafysiska frågor: _Vilka är de grundläggande elementen? Vad är rörelse? Vad är själen? Vad är gud?_ Försokratikernas etablerade sig som naturfilosofer. De försökte skärskåda världen och ställa frågor om dess beskaffenhet. Vad som var **_Arche_**, urämnet eller grundelementet för universum, var en särskild viktig fråga som länkade dem samman. För Thales var vattnet universums grundläggande element.

## Anaximandros och det gränslösa

![anaximandros](https://upload.wikimedia.org/wikipedia/commons/3/38/Anaximander.jpg){:.fixed-size }

##### _(detalj i "Atens skola" som ska föreställa Anaximandros, målning av Raphael Santi, 1510)_

För Thales var arche vattnet, för Herakleitos elden och för Anaximenes luften. **Anaximandros (610 - 546 f.Kr)** hade däremot en helt annan syn. Han kallade detta grundelement för det _”det gränslösa”_ (apeiron). I vilken bemärkelse det gränslösa är gränslöst råder det fortfarande oenighet om eftersom det inte finns några texter kvar från Anaximandros själv. Allt vi har är bara andrahandskällor. Om det är så att grundelementet är gränslöst i bemärkelsen storlek, dvs att det inte finns någon gräns för hur litet eller stort det är, eller om det är gränslöst i bemärkelsen möjlighet, dvs av vad som kan skapas med detta som byggsten, eller om det är gränslöst i bemärkelsen gränsdragning, dvs att allt som existerar redan finns inneboende i detta grundämne utan gränser, vet vi alltså inte. Kanske ska vi inte veta det heller för att kunna behålla alla möjligheter öppna och behålla gränslösheten även i detta avseende?

Från Anaximandros har vi emellertid ett citat, en enda mening, som visserligen kommer från en andrahandskälla, men som vi tror ska härröra direkt från Anaximandros, i vilken han förklarar konsekvenserna av materians uppkomst ur det gränslösa. Utifrån detta korta fragment har många diskussioner förts om vad Anaximandros underliggande världsåskådning egentligen består i.

> ”Varfrån de [tingen] uppkommer, däri förgås de enligt skyldighet: ty de måste straffas och göra bot mot varandra för sin orättfärdighet enligt tidens ordning”.

På grund av fragmentets oprecisa formulering blir givetvis fragmentet också öppet för tolkning. Enligt min tolkning ville Anaximandros med citatet förklara att när något träder fram ur det gränslösa in i en av naturens många manifestationer, exempelvis i form av en blomma, begås en oförrätt mot allt annat. Blomman skiljer sig nämligen åt från samhörigheten i det gränslösa. Därför måste denna manifestation straffas och därmed försvinna i samma manifestation. Men det fina är att man själv kan göra vilken tolkning man vill och fortsätta spekulera och diskutera.

#### Försokratikernas spretiga tillvägagångsätt

Ur försokratikernas perspektiv fanns det inget som hette filosofi, och inte några andra discipliner heller för den delen, försokratikerna var fria tänkare som ville komma underfund med tillvarons mystiska karaktär. Deras tillvägagångssätt kunde därför ofta gripa in i vitt skilda discipliner såsom matematik, fysik, teologi, mystik, etik och astronomi. Men till skillnad från sagoberättare som Hesiodos och Homeros ville de närma sig sanningen utifrån en rationell grund och många av försokratikerna kom också därför att avsvära sig mytologin som bl.a fanns i Illiaden och Odyssen, några tom att fördömma den (Xenofanes).

## Pythagoras och mystiska matematiska samband

![pythagoras](https://upload.wikimedia.org/wikipedia/commons/e/e0/Pythagoras_in_the_Roman_Forum%2C_Colosseum.jpg){:.fixed-size }

##### _(Romersk kopia av grekiskt byst föreställande Pythagoras från ca 200 f.Kr)_

**Pythagoras (570 - 495 f.Kr)** var en av filosoferna som bäst exemplifierade detta rationella närmande mot naturens mystiska lagar. Han använde sig av matematiken för att avtäcka fördolda samband i naturen. _Pythagoras sats_ är ett av hans mer kända exempel på ett sådant samband. Pythagoras etablerade en sekt i Sicilien som senare kom att få många efterföljare. Pythagoreerna, som de kallades, antog märkliga renlevnadsregler, exempelvis fick de inte röra om i elden med svärd eller kasta vatten vända mot solen. Vad dessa renlevnadsregler betydde för dem vet ingen idag lika lite som oinvigda då visste något om deras betydelse. När pythagoreerna upptäckte att det fanns en särklid klass av tal, de s.k irrationella talen, som exempelvis talet π eller kvadratroten ur ett primtal, tal som bara kunde bestämmas med ett oändligt antal decimaler och som dessutom inte uppvisade något återkommande mönster, tvingades alla pythagoreer att erlägga ett tystnadslöfte för att inte allmänheten skulle få kännedom om denna skandal. Pythagoreernas talmystik grep även in i musiken. De olika harmoniska samband som upptäcktes i musiken bekräftade för dem att även där regerade matematiken, detta ledde Pythagoras till slutsatsen att universum måste vara styrt av musikaliska harmonier. Ur en synpunkt kan Pythagoras sägas ha lagt grunden för den platoniska dualismen, dvs den lära som säger att verkligheten är uppdelad i två kategoriska domäner, i det här fallet den _matemetiska_ och den _fysiska_.

#### Dualism, Monism och Pluralism

Medan Pythagoras tillsammans med Anaxagoras, som vi kommer till strax, bland försokratikerna representerade den _dualistiska_ läran fanns andra försokratiker som sällade sig till den _monistiska_ läran som talade om universums enhet (Parmenides), och några andra till den _pluralistiska_ läran som talade om universums mångfald. I det pluralistiska lägret kan man egentligen tala om flera varianter eftersom mångfalden kunde sträcka sig alltifrån läran om de fyra grundläggande elementen (Empedokles) till läran om de oräkneligt många atomerna (Demokritus). Genom att ställa de mest basala metafysiska frågorna om naturen och komma fram till olika slutsatser om naturens beskaffenhet kan man se hur försokratikerna sakteligen kom att lägga grunden för de huvudsakliga riktningarna inom filosofin, och även hur de lade grunden för de frågor som filosofin alltsedan dess har ägnat sig åt.

## Herakleitos eld

![herakleitos](https://upload.wikimedia.org/wikipedia/commons/5/57/Ca%27_Rezzonico_-_Eraclito_1705_-_Giuseppe_Torretti.jpg){:.fixed-size }

##### _(Herakleitos, byst av Giuseppe Torretti, 1705)_

**Herakleitos (runt slutet av 500-talet f.Kr)** är ytterligare en av de försokratiker som fördömde Homeros, och betraktade även Pythagoras som _”en mångvetare utan förstånd”_. Herakleitos är känd för sina dunkla aforismer, _“Du går aldrig i samma flod två gånger”_ är ett känt citat. _“Av vikt är är därför att följa det gemensamma. Men fastän Logos är gemensam så leva likväl de många som hade de ett eget förstånd”_. Dessa aforismer finns bevarade som fragment och härrör från en bok ”Om naturen” vilken i sin helhet tyvärr inte har lyckats överleva till vår tid. Herakleitos ansåg att allt i naturen var i konstant förändring och rörelse, och bakom alltsamman låg **_Logos_**, en slags gudomlig urkraft som ordnade allting enligt förnuftsmässiga principer så att t.ex inte blött blandades med torrt eller rött med blått osv. _”Hör ej på mig utan på Logos. Vist är då att inse att allt är ett”_.

#### Det nödvändiga kriget

Enligt Herakleitos var inte bara allt i rörelse och i konstant förändring utan även utsatt för inneboende motsättningar mellan motsatspar som stred inom alla ting, som exempel anförde han bågen vars sträng vill dra samman kroppen, som i sin tur vill expandera. En trolig anledning till Herakleitos dunkla och paradoxala sätt att uttrycka sig går förmodligen att härleda till hans syn på naturen som genomsyrad av motsättningar. _”Vägen upp och vägen ner är en och samma”_ är ett citat som belyser denna tes. Eftersom paradoxen i sin definition beskriver två motsatta sanningar på samma gång förstår man att denna uttrycksform också ter sig som den mest naturliga för att lyckas beskriva en motsättningsfull verklighet. Liksom Thales och Anaximandros ansåg Herakleitos att allt i universum hade sitt ursprung i ett grundelement, i det här fallet elden. En eldlåga är den perfekta metaforen för alltings rörelse och förklarar dessutom de inneboende motsättningar som finns inom allt, av både födelse och förstörelse. Dessa ofrånkomliga motsättningar gäller också på det etiska planet. En kirurgkniv kan både användas för att läka människor, liksom för att döda dem. Och samma motsättningar finns även inom oss människor vilket splittrar oss, särskilt när vi ställs inför svåra val. Herakleitos ansåg att kriget var alltings urfader. _”Kriget är alltings fader, alltings konung. Det gör några till gudar, andra till människor, några till slavar, andra till fria.”_ Förklaringen bakom resonemanget följer också här från hans tanke om världen som styrd av motsatser, dvs av ett krig mellan motsatser. Han menade därför att det som leder till födelse nödvändigt är krig och det som leder till förstörelse nödvändigt är fred. Han fördömde därför inte människans inneboende våldsbenägenhet utan såg den som en naturlig del av människans drivkraft, för i slutändan bakom allt, inklusive våldet, låg det allrådande och enligt rättfärdiga principer styrande Logos. Därför, enligt Herakleitos, skulle vi alltid acceptera våldet inom oss eftersom det är existensberättigat av Logos.

## Parmenides två huvudprinciper

![parmenides](https://upload.wikimedia.org/wikipedia/commons/e/ed/Parmenides.jpg){:.fixed-size }

##### _(Huvud från skulptur som hittats vid en utgrävning i Velia 1966, skupturen hade inskriptionen "Paremenides, son till Pyres, naturfilosofen")_

Enligt **Parmenides (515 - 455 f.Kr)** hade Herakleitos fel, det fanns ingen förändring alls utan förändringen var endast en illusion. I naturen rådde följande två huvudprinciper, eller axiom, som ugjorde fundamentet för hans filosofiska lära.

1. _Det som är, är det som kan vara._
2. _Det som inte är, är det som inte kan vara eller tänkas._

Tillägget _”eller tänkas”_ kan i förstone tyckas något krystat men när man tänker på det lite närmare och försöker föreställa sig helt nya ting märker man snart sanningshalten i detta, allt man förmår fantisera ihop består i själva verket bara av kombinationer av redan existerande ting. En enhörning, t.ex är bara en kombination av en häst och ett horn. Utfrån dessa två logiska principer kunde Parmenides följaktligen motbevisa rörelse och förändring.

#### Parmenides motbevis för förändring

Enligt Parmenides finns bara två möjligheter för att förklara förändring

1. att vara (existens) kommer från vara
2. att vara kommer från icke-vara

Om altenativ 1. är sann så fanns varat redan innan det uppstod och kan därför inte i egentlig mening ha förändrats eller uppstått. Om alternativ 2. är sann så måste icke-vara sägas kunna vara men detta är omöjligt på grund av hans andra huvudprincip; _det som inte är, är det som inte kan vara_. Slutsatsen som Parmenides drog från detta är att världens förändring, som vi uppfattar den med våra sinnen, måste vara en illusion och det sanna det förnuftet framlägger för oss genom tanken, dvs att världen är statisk.

#### Parmenides motbevis för rörelse

Rörelsen motbevisade han genom följande resonemang: För att ett objekt ska befinna sig i rörelse fodras ett tomrum, ett icke-vara, genom vilket objektet kan transporteras, men detta motsäger den senare av de två huvudprinciperna; _det som inte är kan inte vara_, alltså kan inte tomrum och således inte heller rörelse finnas. Därför måste allting vara en enhet och stillastående. Det vi kallar rörelse finns således i logisk bemärkelse inte.

Genom att på så vis motbevisa både _förändring_ och _rörelse_ framträder verkligheten som den egentligen är bortom våra sinnens villfarelser, som en singulär, oföränderlig och evig enhet. Parmenides sägs därför vara en av förgrundarna till den monistiska världsynen, dvs den lära som betraktade världen som en singulär enhet.

## Zenons pardadoxer

![zenon_från_elea](https://upload.wikimedia.org/wikipedia/commons/c/cb/Portretbuste_van_Zeno_van_Elea_Paradigmata_graphices_variorum_artificum_%28serietitel%29%2C_RP-P-1907-4495.jpg){:.fixed-size }

##### _(Zenon från Elea, teckning av Jan de Bisschop, 1671)_

**Zenon (490 - 430 f.Kr)** var en av Parmenides lärljungar och framträder i bl.a Platons senare dialog Parmenides. I denna dialog lägger Zenon fram paradoxer som understödjer Parmenides påstående om rörelsens omöjlighet.

#### Paradoxen om Akilles och sköldpaddan

Eftersom sköldpaddan i loppet med Akilles får ett försprång kan aldrig Akilles komma ifatt sköldpaddan. Varje gång Akilles närmar sig sköldpaddan har också sköldpaddan hunnit komma en bit längre, vilket gör att Akilles måste nå en ny punkt, vilken sköldpaddan sedan lämnat när Akilles når denna för att ha kommit ytterligare en liten bit längre. Akilles kan således aldrig hinna ikapp sköldpaddan vilket i sin tur leder till att sköldpaddan måste vinna över Akilles.

#### Halveringsparadoxen

För att en person ska tillryggalägga en sträcka behöver personen först tillryggalägga halva den sträckan men innan dess halva den sträckan, osv. För att personen ska nå ända fram behöver alltså personen tillryggalägga en oändligt antal sträckor vilket leder till att personen aldrig kan komma fram till målet.

Att alla dessa sträckor i själva verket beskriver en enda sträcka betonas aldrig riktigt i argument. Det paradoxen egentligen bevisar är att en sträcka kan delas upp ett oändligt antal gånger, eller att alla sträckor alltid går att dela upp i mindre sträckor. Att en sträcka består av två hälften så stora sträckor, och dessa i sin tur av två halva sträckor osv, säger inte att avståndet växer indefinitivt i den reella världen. Växandet som sker i beskrivningen av rörelsen lånar sin struktur från _induktionsbeviset_, vilket skapar illusionen av sträckans växande i rummet. Man kan säga att Zenons beskrivning av sträckan går inåt, eftersom varje ny sträcka härleds ur en kortare sträcka som tidigare passerats. Beskrivningen av sträckan går alltså inte parallellt med sträckan utan vinkelrätt in i sträckan vilket beskriver en annan dimension. Som ett svar på Zenons paradox kan en komplettering till paradoxen tilläggas i vilken man utgår från att personen som ska tillryggalägga sträckan är nyfödd i början av sträckan och sedan är död när hen nått ändan av sträckan. Om halva sträckan först måste nås innan sträckans slut har en annan person redan tillryggalagt den tidigare, nämligen den person som personen var i mitten av sitt liv, och dess halva sträcka av den person den var i sin ungdom, osv. Så precis som sträckan består av mindre sträckor består även personen av ett oändligt antal yngre personer. Och precis som sträckor går att dela i oändlighet kan tid delas oändligt vilket då gör personens ”oändliga rörelse i tiden” kompatibelt med personens ”oändliga rörelse i rummet”.

#### Mångfaldens begränsning

Zenon lade också fram ett motsägelsebevis som stödde Parmenides påstående om mångfaldens omöjlighet, genom att som vanligt påvisa motsägelsen i detta, för om det finns flera ting måste de i så fall vara både begränsade och obegränsade i antal.

> ”Om tingen är många, så måste de vara just så många som de är och inte flera eller färre än så. Men om de är så många som de är, blir de begränsade till antal. - Om tingen är många, så är de varande (tingen) obegränsade till antal; ty mellan de varande finns alltid andra ting och mellan dessa åter andra ting. Så är alltså de varande tingen obegränsade till antal.”

Eftersom alla ting inte kan vara obegränsade och begränsade samtidigt måste alltså också mångfalden vara en illusion. Zenon utgår alltså från att något tomrum inte kan existera, vilket är grunden till separationen mellan ting. Detta antagande kan därför sägas redan vara färgat av vad han försöker bevisa, och är därför egentligen en sorts avancerad form av cirkulärresonemang.

## Empedokles och blandningen av kärlek och hat

![empedokles](https://upload.wikimedia.org/wikipedia/commons/2/2b/Empedocles_in_Thomas_Stanley_History_of_Philosophy.jpg){:.fixed-size }

##### _(Empedocles från Agrigentum, okänt ursprung)_

**Empedokles (490 - 434 f.Kr)** var en ryktbar aristokrat och poet, berest och uppvaktad av många. Han ska ha gått på torgen med lagerkrans, sandaler av brons och purpurfärgad mantel, ofta åtföljd av en stor beundrarskara. Han kunde förutse framtiden, bota sjuka och trolla, en slags undergörare, men sedermera av grekerna betraktad som en charlatan då han ska ha försökt lura sina samtida att tro att han var en gud. Han bevisade för sin åskådare att luft inte var tomrum genom att föra ett uppochnedvänt glas ned i vattnet och påvisa att vattnet inte strömmade in. Empedokles kan också sägas ha varit en tidig föregångare till Darwin, då han la fram tesen för att naturen ska ha utvecklats till vad den är idag enligt en "trial and error"-process. Men i filosofin är han mer känd för sin naturlära. I likhet med Parmenides såg han universum som en enhet, men var inte en fullödig monist eftersom han ansåg att världen bestod av fyra grundelement; jord, vatten, eld och luft. Rörelsen beskrev han som ett resultat av en pågående blandning av dessa element, som om verkligheten var en soppa under ständig omrörning. Vad som drev elementen att ingå i nya föreningar var den eviga kampen mellan de universella urprinciperna, kärlek och strid; kärleken som enande princip och striden som särskiljande.

#### Kvalitativ pluralism och kvantitaiv monism

Empedokles var _kvalitativt_ en pluralist, eftersom han ansåg att kvaliteterna i världen var de fyra grundelementen, alltså flera, men _kvantitativt_ var han monist, eftersom att han ansåg världen var en singulär enhet, till skillnad från Parmenides som var monist ur båda aspekterna.

## Anaxagoras Nous och tidig dualism

![anaxagoras](https://upload.wikimedia.org/wikipedia/commons/2/2c/Anaxagoras_Lebiedzki_Rahl.jpg){:.fixed-size }

##### _(detalj från fresk föreställande Anaxagors, Eduard Lebiedzki, 1888)_

**Anaxagoras (488 - 428 f.Kr)** ansåg, i likhet med Empedokles, att världen bestod av urämnen som alltid har funnits, odelbara och oföränderliga små byggstenar som sinsemellan var olika, och tillsammans utgjorde grundmaterien för alla ting. Dessa grundämnen var uppblandade en gång i tiden men separerades i en häftig virvelrörelse som sattes igång av **_Nous_**, en logisk kraft som delar mycket likheter med Herakleitos Logos-koncept. Skillnaden mellan Logos och Nous är att Nous är mer av en kosmologisk intelligens, något med agens och vilja. Nous är vad som en gång drev fram förändring bland tingen men står därefter helt självständigt utanför tingen och har därför inte möjlighet att påverkas av förändring bland tingen. Platon kom att kritisera Anaxagoras för denna motsägelsefulla position, dvs att Nous på en gång ska ha skapat vivelrörelsen och samtidigt vara helt skilt ifrån tingen. Enligt Anaxagoras finns dock Nous i allt levande via förnuftet, men är helt skilt från de döda tingen som stenar och metaller. Förnuftet hos människan är alltså egentligen inte människans förnuft utan Nous, på så vis har alltså Nous agens i verkligheten, och kan påverka verkligheten, trots att den inte kan självt bli påverkad. I Herakleitos världsåskådning är Logos en organiserande princip som finns i allt men är inte vad som skapar rörelse. Anaxagoras Nous har i den bemärkelsen därför mer av en ”gudomlig” karaktär än Herakleitos Logos. Med sitt Nous-koncept kan man betrakta Anaxagoras som en tidig dualist, då han beskrev verkligheten som bestående av två olika substanser, själen Nous och de döda tingen vilka endast är en sammanblandning av urämnen. Han delade på så vis upp världen i den materiella och den själsliga vilket är kännetecknande för den rena dualismen, till skillnad från den platoniska dualism som Pythagoras representerade.

## Demokritus atomer

![demokritus](https://upload.wikimedia.org/wikipedia/commons/b/b9/Democritus2.jpg){:.fixed-size }

##### _(Byst av demorkitus, okänt ursprung)_

**Demokritus (460 - 370 f.Kr)** var en av atomisterna som betraktade världen, i likhet med Anaxagoras, som bestående av oföränderliga små enheter, _atomer_, men till skillnad från Anaxagoras urämnen betonade atomläran deras odelbarhet (atom = odelbar). Med denna odelbarhet kunde således Zenons paradoxer förklaras, varför man kan tillryggalägga en sträcka är helt enkelt för att den inte kan delas upp i oändlighet. Bortsett från atomerna fanns också tomrummet i atomläran, vilken stod i skarp kontrast till Parmenides lära vilken förnekade tomrummet. Med tomrummet kunde rörelsens orsak enkelt förklaras, det var genom tomrummet som tingen kunde röra sig, vilket var vad Parmenides uteslöt. Demokritus ansåg att orsaken till rörelserna kom ur slumpmässiga kollisioner av atomerna. Demokritus, kom för eftervärlden därför att representera den pluralistiska skolan, i både kvalitativ och kvantitativ bemärkelse. Denna pluralism kom också att prägla hans etik. Eftersom allting är styrt av kaotiska kollisioner mellan åtskild atomer var det bästa man kunde göra att vara glad. Det fanns inget rättesnöre att uppehålla sig vid, ingen Logos, så det bästa man kunde göra var därför att sträva efter sin egen lycka efter bästa förmåga. På så vis kan man här tydligt se hur försokratikernas naturlära ofta grep in i vitt skilda discipliner.

#### Materialism och Idealism

Demokritus beskrivs även som en tidig _materialist_, i och med hans syn på universum som bestående uteslutande av materia. Enligt materialismen är våra sinnestillstånd och vårt medvetande bara resultatet av materians interaktion med annan materia. Materialismens motsats är _idealism_, som omvänt menar att medvetandet är ursprunget för den materiella världen. Anaxagoras Nous-koncept kan därför i vissa avseenden betraktas som idealistisk, och även Pythagoras och Herakleitos bär i sina läror element som kan sägas vara idealistiska.

## Protagoras: sofism, retorik och sanningsrelativism

![protagoras](https://upload.wikimedia.org/wikipedia/commons/c/c1/Salvator_Rosa_-_D%C3%A9mocrite_et_Protagoras.jpg){:.fixed-size }

##### _(Demokritus och Protagoras, Salvator Rosa, 1664)_

_Softisterna_ betraktas egentligen inte som försokratiker av eftervärlden även om de verkade samtidigt som många av dem. De försökte inte förstå kosmos och systematisera en lära för naturens beskaffenhet, utan var ett slags advokater eller rådgivare som tog betalt för lektioner i argumentation. Retoriken var deras huvudsakliga syssla. Under den tid som sofisterna verkade hade Polis (torg) börjat inrättas i de grekiska stadsstaterna. I dessa forum dryftades offentliga angelägenheter och dessa tjänade som ett slags riksdag men var till skillnad från riksdagar öppna för alla medborgares deltagande. Här blev konsten att argumentera övertygande en viktig kompetens, särkilt för jurister och politiker, varav många därför betalade sofisterna för lektioner i retorik. Sofisterna var sanningsrelativister, och därmed skeptiska till alla vedertagna sanningar vilket också gjorde dom till utmärkta retoriker. Ursprungligen ansågs de vara vishetslärare men kom med tiden att betraktas alltmer som lagvrängare och manipulatörer. **Protagoras (481 - 420 f.Kr)** är en den mest namnkunniga av dessa. Han lär vid ett tillfälle ha haft en dispyt med en lärljunge som vägrat betala för sina lektioner. Lärljungen ville vänta med betalningen tills han vunnit sin första rättegång för att se om Protagoras verkligen hade lärt honom något av värde. Protagoras ska då ha sagt att han i så fall skulle stämma honom med en gång för att han inte betalade. Om han förlorade, behövde han betala honom för att han förlorade, och om han vann behövde han också betala honom eftersom han hade lovat att betala när han vann sin första rättegång.

#### Sofismens två läger; Nomos och Fysis

Sofisterna kan delas upp i två läger, de som såg Nomos som den högsta lagen, den lag som var skapad av människan och ett prov på för hur människan kan övervinna naturens primala drifter, och de som såg Fysis som den högsta lagen, den som var given av naturen och som stod över allt annat, inklusive mänskligt vetande. Genom denna distinktion kom Nomos-anhängarna, däribland Protagoras, att betraktas som civilisationsbejakande, medan Fysis-anhängarna kom att betraktas som civilisationskritiska. Enligt **Kallikles (484 - början av 400-talet f.Kr)** var den mänskliga lagen (Nomos) de svagas sammansvärjning mot de starka, och enligt **Thrasymachos (459 - 400 f.Kr)** var rättvisa det som var gagneligt för den starke. Om en despot instiftade despotiska lagar var det rätta att följa dem, om en demokrati hade instiftat demokratiska lagar var det det rätta att följa dem. Vad som var rätt berodde alltså på vem som styrde och hade instiftat lagarna, en övertygelse av den starkares rätt. Trasymakos drev på så vis sanningsrelativismen till sin spets och kan därför också kategoriseras som en _naturalist_ eftersom han ansåg att alla förhållanden i naturen, även alla tänkbara samhällsfördrag bland oss människor, var naturliga, inklusive tyranniet.

Protagoras, liksom sofisterna i allmänhet, ansåg att absolut kunskap inte kan erhållas, vi människor får istället nöja oss med _Doxa_, åsikter eller sannolika sanningar om världen. Och eftersom vi människor inte vet eller har tillgång till facit är därför alla åsikter lika mycket värda. _”Människan är alltings måttstock”_ är ett av Protagoras mest bevingade citat. Många menade redan under antiken att denna skepticism mot kunskap underminerade sig själv eftersom att om alla åsikter är lika mycket värda är även motsatsen sann, att alla åsikter inte är lika mycket värda. Ur en synpunkt kan sofismen viftas bort som ett ointressant inlägg i filosofihistorien då den förnekar människans förmåga att erhålla kunskap, ur en annan synpunkt är den oumbärlig eftersom den kom att provocera fram utstuderade svar från tänkare som Sokrates, Platon och Aristoteles. Men beskrivningar av dessa storheter ryms inte i detta inlägg utan förtjänar sina egna artiklar, dessa artiklar är redan på gång och kommer inom kort :-)
