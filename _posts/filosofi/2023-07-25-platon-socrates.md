---
layout: post
title: "Sokrates och Platon, a love affair"
date: 2023-07-25 11:40:38 +0200
categories: filosofi
comments: true
author: Patrik Nygren
tags: [filosofi, idéhistoria]
---

Det här är andra delen i min artikelserie över filosofihistorien. Här vänder jag mig mot Sokrates och Platon, en relation som påminner om att filosofi är en pågående process och inget som avstannar när en person försvunnit. En annan vacker aspekt av denna relation är framför allt den kärlek som Platon uppvisar i sina verk för Sokrates. I alla Platons dialoger figurerar Sokrates som en representant för det goda, undersökande och rättrådiga sinnet. Jag får intrycket att Platon inte anser att det är hans egna tankar han presenterar i sina texter utan Sokrates. Enligt min personliga åsikt så är dock Platon den stora giganten, inte bara i den antika filosofin utan i filosofin överhuvudtaget. Om inte radikaliteten bakom hans idéer vore skäl nog för att läsa honom så är hans skönlitterära fallenhet det. Hans geni både som författare och filosof gör att hans texter blir mycket verkningsfulla och vackra. Jag kommer förmodligen framöver köpa en upplaga av hans "Staten" för att kanske så småningon skriva en recension av denna. Jag är mycket sugen på det eftersom denna bok verkar vara _"Boken"_ man ska ha läst inom filosofin att döma av vad filosoferna själva säger.

## Sokrates och barnmorskekonsten

![socrates](https://upload.wikimedia.org/wikipedia/commons/a/a4/Socrates_Louvre.jpg){:.fixed-size }

##### _(Byst av Sokrates, av romersk ursprung från ca 0-talet)_

Man kan säga att med **Sokrates (470 - 399 f.Kr)** vände sig filosofin från naturen till moralen och politiken. Sokrates beskrev sin metod för att framställa kunskap som _barnmorskekonst_, vilken bestod i att ställa filosofiska frågor om olika begrepp som _”Vad är skönhet?”_ och _”Vad är godhet?”_ till någon som ansåg sig ha svaren på dessa frågor för att sedan genom att fortsätta ställa mer avgränsande frågor pröva dennes definition och så småningom om den var felaktig omkullkasta den eller om den var bärkraftig vidareutveckla den. Men någon kunskap själv om dessa begrepp hävdade sig Sokrates aldrig ha ägt utan menade sig bara ha besuttit förmågan att avgöra om ett resonemang var riktigt eller inte.

> Ur Theaitetos: ”Det största med min konst det är, att jag är i stånd att grundligt pröva om ynglingens tanke är på väg att föda en skenbild eller något livkraftigt och äkta. Ty också i det fallet liknar jag barnmorskorna, att jag är ofruktsam, nämligen i fråga om vishet, och den förebråelse som många redan riktat mot mig, att jag frågar andra men inte själv deklarerar någon åsikt, därför att jag inte har något klokt att säga, den förebråelsen är berättigad.”

#### Dygdigt liv och kroppens oberoende

Känd är även Sokrates för att ha praktiserat sin filosofi inte bara spekulerat opåverkad kring den. _Insiktsdeterminism_ kallas den lära som menar att den som vet vad det rätta är också inte heller kan undgå att leva efter det rätta. För Sokrates var filosofi minst lika viktig som livskunskap som den var som teoretisk kunskap. Filosofin är delvis ämnad att ge oss svaret på hur vi ska leva ett dygdigt liv enligt Sokrates. Som person levde Sokrates enkelt och menade att människan redan i detta liv blir lycklig genom att avsäga sig överflödiga ägodelar och upphöra att sträva efter rikedom. Genom att inte låta kroppen fästa sig vid materiella saker kan själens oberoende säkerställas, vilket enligt honom är den rätta vägen till lycka. Den som fäster sig vid dyra vanor, god mat, hög samhällsställning osv drabbas ofta av olyckor och oro över att förlora dessa. Sokrates betraktas därför ofta som urbilden för en filosof, just för att han tog filosofin på så stort allvar och - framför allt - för att han levde efter sin lära. Under senare tid har jag personligen i mitt liv kommit att också anta denna lära till viss en del, kanske inte såtillvida att jag avsvurit mig alla mina ägodelar men jag har insett vilken makt jag har låtit dessa ha haft i mitt liv. Detta företag skulle kännas betydligt mer ensamt i en så materiell värld som denna om inte jag hade känt till Sokrates, så bara för detta är jag Sokrates evigt tacksam :-).

## Platons dialoger och liv

![platon](https://upload.wikimedia.org/wikipedia/commons/7/7d/Head_Platon_Glyptothek_Munich_548.jpg){:.fixed-size }

##### _(Huvud från romersk kopia av staty föreställande Platon, okänd konstnär, ca 347 f.Kr)_

**Platon (427 - 347 f.Kr)** var en av Sokrates närmaste lärljungar och det är tydligt i hans dialoger att han håller minnet av sin läromästare högt. Med Platon systematiseras filosofin, här möter vi nästan alla de filosofiska frågor som filosofin sedan dess har ägnat sig åt. Några menar till och med att filosofin bara _”består av en serie fotnoter till Platon”_. Och enligt Nietzsche borde egentligen försokratikerna kallas förplatoniker då han ansåg Platon vara radikalt mer betydelsefull för filosofins utveckling än vad Sokrates var, vilken mest gjort sig känd för att figurera som huvudkaraktär i den förres dialoger. Sokrates skrev aldrig något verk själv utan hans lära har till stor del införlivats i idéhistorien genom hans roll i Platons dialoger. Detta har därför också medfört att urskiljandet av vem som egentligen talar i dialogerna - Platon eller Sokrates - nästintill har varit omöjligt att avgöra. En annan problematik är försöken till systematiserande av Platons dialoger. Eftersom Platon skrev sina texter uteslutande i dialogform blir också uttolkningen av vad som är menat som en utarbetad idé och vad som är menat som skönlitterär utfyllnad en svår balansgång för en nutida läsare.

I dialogerna är ofta Sofisterna föremål för Sokrates attacker, deras moralrelativism hade vid tiden då Platon var aktiv kommit att genomsyra stora delar av det grekiska samhället, vilket utgjorde en viktig motvikt till hans lära. Platon ville komma fram till absoluta sanningar och motbevisa de som hävdade sanningens relativitet, som exempelvis Protagoras, Kallikles och Trasymakos som jag har beskrivit i tidigare inlägg.

Man kan kronologiskt dela Platons skrifter i 3 olika faser

1. Ungdomsskrifterna, i vilka ideläran ännu inte är uppförd (Sjunde brevet)
2. Dialogerna i vilka Platon utvecklar sin stats- och idelära (Faidon, Gästabudet, Staten, Faidron)
3. Dialogerna i vilka stats- och ideläran kritiseras och modifieras (Parmenides)

## Sjunde brevet: Platons resa i Italien

I _Sjunde brevet_ beskriver Platon hur Sokrates försökte komprometteras av ledarna för den demokratiska regimen som styrde i Aten just då. De försökte förmå honom och några andra att låta hämta en viss person med våld så att de skulle kunna avrätta honom. Men Sokrates vägrade att lyda. För en senare regim väckte han oro som en farlig upprorsmakare på grund av hans tilltagande åhörarskara, att hans lära till stor del handlade om att ifrågasätta sakernas tillstånd och säkert också för att ha förödmjukat en och annan makthavare med sina frågor. Till sist blev Sokrates provokationer nog för regimen. Han blev anklagad för bland annat ”gudlöshet” och ”fördärvande av ungdomar”, säkert syftande på hans följeslag av lärljungar och dömdes därmed till döden. Hans sista timmar beskrivs av Platon i _”Kriton”_ och _”Faidon”_. I ”Kriton” beskrivs hur en vän till Sokrates, Kriton, planerat och förberett en flykt från fängelsehålan. När Kriton besöker Sokrates för att äntligen frita honom, berättar Sokrates att han tänker stanna i fängelset och ta sitt straff. Som motivering menar han att det är bättre att lida en oförätt än att begå en oförätt. I ”Faidon” beskrivs hur Sokrates under timmarna inför hans stundande död håller en lång monolog för sina vänner om själens odödlighet och hur filosofin hjälpt honom att frigöra sig från det kroppsliga och därmed förberett honom inför döden. Sedan tömmer han giftbägaren lugnt och påminner Kriton om att återbetala en tupp som han var skyldig en viss person, strax innan han somnar in.

Platon ser hur samhället alltmer förlorar sina ”fäders seder och inrättningar” och hemfaller åt korruption och nepotism. Platon bestämmer sig för att resa till Italien för att fly undan men möts där av ett ännu värre förfall. När han kommer till Syrakusa möter han Dion som blir hans lärljunge och vän. Vid den tiden styrs Syrakusa av Dionysios II som också var god vän med Dion. Ledd av Dions råd bestämmer sig Dionysios att låta sända efter Platon, som vid det laget hade rest tillbaka till Aten. Dion understryker vikten av att han ska komma tillbaka för att inte Dionysus ska förledas av någon annan läromästare och vändas bort från dygdens väg, som Dion visste att Platon var så väl förtrogen med. Efter mycket vånda låter sig Platon till sist övertalas och återvänder till Syrakusa. Men snart kommer Dion att anklagas av Dionysios II för att vilja överta makten och kastas därför i fängelse. Platon tvingas hållas kvar i Syrakusa under tiden. Platon beskriver hur Dionysios försöker ställa sig in hos honom under tiden men samtidigt inte vill anta hans lära. När Platon till sin besvikelse märker att Dionysios inte alls är intresserad av hans föreläsningar anstränger han sig för att övertala Dionysios att låta honom återvända hem. Vid den tiden befinner sig Italien i ett inbördeskrig så Dionysios ingår ett avtal med Platon i vilket han utlovas att få återvända så snart Dionysios har tryggat sitt rike och sin ställning. När kriget väl är över beslutar Dionysios att släppa Dion ur fängelset och låter även Platon återvända hem till Aten.

Efter sin hemkomst beskriver Platon hur hans lära sprids i Italien, vilket säkert blev känt av Dionysios, varpå denne då personligen skickar ett långt brev till Platon i vilket han ber honom återvända för att utbilda honom i hans lära. Även andra skickar brev till Platon som försäkrar att Dionysios har gjort framsteg inom filosofin för att han ska lockas att komma tillbaka. Mycket skeptiskt återvänder tillslut Platon till Syrakusa och vill genast pröva Dionysios filosofiska intresse.

#### Tingens definition, namn, instanser

På en fest påstår Dionysios för Platon att han ska ha fått insikt i hans lärdomar, vilket dock Platon ifrågasätter, då han menar att denna insikt bara kan komma till någon som har ägnat tid till frågorna. Och dessa frågor hade han ju aldrig nedtecknat.

> ”Av mig finns i varje fall ingen skrift härom och kommer heller aldrig finnas; ty detta kan ingalunda framställas som andra lärostycken, nej, det springer plötsligt fram i själen efter långvarig sysselsättning med själva saken och genom livsgemenskap därmed, liksom ett ljus som tänds av en flygande gnista, och ger näring åt sig själv.”

Vad han menar är att vetande inte kan komma ur böcker eller hörsägen utan bara ur en egen insikt. Han övergår därefter till att beskriva förutsättningarna för vetande om de existerande tingen. Om de sant existerande tingen får vi kännedom genom definition, namn, och instanser i verkligheten. Som exempel lyfter han cirkeln, vars definition är att den runt en mittpunkt har lika långt avstånd till sina ytterpunkter, vars namn är* ”cirkel”* och vars instanser är alla cirkelformade ting i verkligheten, som hjulet och liknande. Instanserna av cirkeln kan komma att förstöras och uppstå men själva cirkeln, som är evig, är opåverkad av dessa avbilder. Själen är ointresserad av definitioner, namn och instanser utan vill skaffa kunskap om väsendet som likt den själv är evig. Det vi människor nedtecknar som definitioner och ger som exempel är alltid behäftade med felaktigheter på grund av språkets och även varseblivningens begränsningar. Vi människor kan bara närma oss idéerna, tycks Platon mena.

## Faidon: Platons idélära tar form

I _Faidon_, som beskrevs kort ovan, behandlas Sokrates sista timmar. Förutom att skildra hans syn på själen och dess odödlighet redogör Sokrates också för sin utvecklingsgång. Sokrates berättar hur hans spekulationer som ung i Kebes drev honom åt vitt skilda håll.

> ”Är det blodet som vi tänker med eller luften eller elden eller ingenting av allt detta, utan hjärnan, som ger oss våra syn-, hörsel- och luktförnimmelser? Uppstår minne och föreställning ur dessa och vetande likaledes ur minne och föreställning, när de har vunnit fasthet?”

Han börjar även tidigt göra ontologiska undersökningar av verkligheten, som exempelvis hur 2 ting blir till. Blir dom till genom att ett ting sammanförs med ett annat ting, eller genom att ett ting blir delat? Han nämner att han vid denna tid fått höra Anaxagoras förklaring att allt är ordnat av förnuftet (Nous) och att förnuftet därtill är alltings orsak. Till en början finner han sig till freds med denna förklaring men när han sedan upptäcker att Anaxagoras bara ser förnuftet som en initial orsak och att verkligheten sedan ordnas av eter, luft, vatten och dylika fysikaliska egenskaper blir han besviken. Fysikaliska egenskaper är ju inte orsaker, som allmänheten vill tro, utan förutsättningar för förnuftet att handla.

> ”Det vore ju att inte kunna skilja på att ett är den verkliga orsaken och ett annat det utan vilket denna aldrig kan bli orsak.”

#### Allmännbegreppen

Han bestämmer sig för att ta reda på orsaken själv. Han vill förstå tingen inte med sinnena utan via begreppen, dvs det som är gemensamt för flera saker som rundhet eller skönhet.

> ”Jag ansåg det nödvändigt att ta min tillflykt till begreppen och medelst dem skåda tingens sanna väsen”.

Sokrates framlägger sin teori om orsaksbegreppet såsom han uppfattat det. Sköna saker, till exempel, är sköna för att de besitter en del av det _”sköna”_ begreppet. Det kan inte vara för att de har en viss färg eller annan fysikalisk egenskap utan för att det sköna är en del i dem. En människa är inte stor för att den är ett huvud längre än andra utan för att denne har del i begreppet _”stor”_. På samma vis beror att 2 ting är 2 inte på en hopläggning eller en tudelning utan för att de har del i 2-hetens idé. Dessa tingens innersta väsen, _allmännbegreppen_, går inte enligt Sokrates att uppfatta med sinnena utan kan bara uppfattas med förnuftet. Här börjar man se Platons idélära ta form. Men man ska vara försiktig och inte blanda ihop allmännbegreppen med ideérna, vilka i idéläran utgör ett viktigare och mer mystiskt inslag.

#### Återerinring och likhetens idé

Men hur kan då vi människor ta del av allmännbegreppen och få insikt om dem om vi inte kan uppfatta dem med våra sinnen? Enligt Sokrates (eller Platon) så är insikten om dessa en form av återerinring från tiden före vår födelse. Han exemplifierar denna tanke genom att lyfta fram ”likhets”-begreppet. För att vi ska kunna ta del av allmännbegreppen måste vi av nödvändighet uppfatta likhet mellan olika ting. Vi kan bara härleda det gemensamma allmänna begreppet för dessa ting om vi först ser i vilket avseende dessa ting är lika. Så vi måste ha fått insikt om likhetens idé innan vi kommit i kontakt med verkligheten, likhetens idé föregår på så vis våra erfarenheter och måste ha kommit oss till del före vår födelse. Därigenom kan man också se hur den sokratiska metoden (barnmorskekonsten) hänger samman med idéläran eftersom Sokrates genom sina frågor ville uppväcka en kunskap som enligt Platon alltså redan finns latent inom var och en. Ur ett perspektiv kan man säga att hans metod går ut på att påminna en person om vad den redan vet från tiden innan födelsen.

## Gästabudet: Eros

I _Gästabudet_ hålls en tävling på en fest som går ut på att hålla det bästa lovtalet till _Eros_, kärlekens gud. Bland gästerna finns en ung Sokrates som efter att ha hört flera lovtal prisa Eros som en vacker gud, vill göra gällande att Eros inte alls är så vacker. Hans resonemang börjar med att erkänna att Eros visserligen inte är ful men heller inte en vacker gud. Eftersom Eros inte besitter skönheten själv åstundar han den som alla andra dödliga. Alla gudar måste vara sköna för att kallas gudar, så därav följer att Eros inte är en gud utan någonting annat, något mellan en människa och gud, en demon, enligt Sokrates. Demonens uppgift är att agera sändebud mellan människorna och gudarna. Sokrates fortsätter att förklara att dessutom mot allas invanda föreställningar om Eros är hans moder och fader inte _Afrodite_ och _Ares_, frukbarhetens gudinna och krigets gud, som många tror, utan _Penia_ och _Poros_, fattigdomens gudinna och energins gud. Han blev avlad under Afrodites födelsefest och har därför blivit Afrodites följeslagare, inte för att han är hennes son som många tror. Eftersom han blev född under hennes födelsefest åstundar han skönheten och följer den, men äger den inte själv. Han har dessutom ärvt båda sina föräldrars egenskaper; sin faders energi så att han hela tiden kan sträva efter målet, men också sin moders armod så att han aldrig får besitta det. Eros är enligt Sokrates utsaga en fattig grov landsstrykare som sover under bar himmel och likt sin moder alltid har fattigdomen som ständig följeslagare. På sin far brås han däri att han jämt suktar det sköna och det goda, och söker det i tävlingar, i fest, i filosofi, han strävar ständigt efter det sköna, men vad han förvärvar är han alltid dömd att förlora. Därför blir han aldrig rik, men heller aldrig helt fattig. På samma sätt förhåller det sig med hans kunskap, han är varken ovis eller vis, till skillnad från gudarna som är för evigt visa.

#### Kärlekens bakomliggande orsak: odödlighet

Om Eros inte är en gud vad har han då för nytta för människorna?, undrar då en av deltagarna. Sokrates svarar att precis som _Poesis_ handlar om rörelsen från icke-vara till vara och att inte alla som ägnar sig åt konstnärliga verksamheter som gör just detta kallas _Poietai_ (poeter) fastän dom borde det, så är det också med kärleken, inte alla former av kärlek kallas kärlek utan det är bara en särskild form som kallas så, den mellan två människor. Men kärlekens mål är besittning av det goda, och det goda kan ta sig många former. När människan närmar sig det sköna lever hon upp och kan alstra det sköna, om det så är barn, konst eller visdom. Människan vill därmed närma sig det odödliga, vilket är det egentliga bakomliggande målet för kärleken; att uppnå odödlighet. Och precis som Eros lever upp varje dag tack vare Poros energi men dör på grund av arvet efter Penia, så är det med vår kärlek, vi föder barn som är tvungna att dö, och i denna framåtsträvan söker vi efter odödlighet.

> ”Genom denna anordning så äger det dödliga del i odödligheten, kroppen såväl som allt det övriga”.

Även äregirigheten är en form av kärlek och förnuftig i den meningen eftersom att dess mål är odödlighet. Om människan är klok så riktar hon till en början sin kärlek till en individuell människa, men sedan till alla människor och varelser, senare till hela universum eftersom det allt sammanfogat av skönhet. Trappstegsvis går människan högre och högre tills hon når kunskapen om vad det sköna i sig verkligen är och börjar åstunda det istället. Eftersom Eros hjälper oss att söka det sköna och goda bör vi alltså enligt Sokrates vörda honom fastän han inte är en gud, det är alltså genom hans exempel som han är nyttig för oss människor.

## Staten: Platons idealstat och sjukdomsförlopp

_Staten_ är nog Platons mest kända verk. Här beskriver han hur en idealstat ska ordnas för allas bästa och idéläran ges kanske här sin mest kända illustration i form av grottliknelsen. I Platons stat ska filosoferna vara kungar, på så vis kan de styrande i staten göra de visaste valen i olika statsfrågor. För att garantera att inte staten korrumperas eller degraderas till lägre former av styrelseskick; timokrati, oligarki, demokrati och den av de alla lägsta, tyranniet, ska filosofkungarna förvägras ha egna familjer eller någon egendom, de ska leva enbart för statens bästa. Filosoferna står för _episteme_ (kunskap) och de övriga vardagsmänniskorna för _doxa_ (föreställning), heter det i Staten. Ståndsindelningen i samhället utgår från kardinaldygderna: vishet, tapperhet, besinningsfullhet och rättvisa. Vis blir staten därför att filosoferna styr, tapper eftersom den försvaras av krigarna, besinningsfull genom att alla och envar håller sig inom sitt stånd. När det råder harmoni mellan stånden på detta sätt uppstår rättvisa enligt Platon. Orättvist blir samhället när stånden istället lägger sig i varandras angelägenheter, som när krigare börjar att försöka styra. Det är också så sjukdomsförloppet för en stat börjar, när krigarna vill styra är det inte längre kärleken till visdomen som styr utan kärleken till äran, då uppstår timokratin liksom den som rådde i krigarstaten Sparta. Med oligarkin har sjukdomen förvärrats och nu är det istället girigheten som styr, då brukar människorna efter en tid göra revolt mot den härskande klassen så att en demokrati kan instiftas, men då blir istället varje enskild individs begär styrande vilket skapar ett kaotiskt tillstånd. Detta kan inte fortgå hur länge som helst och brukar så småningom leda en tyrann till att överta makten vilket skapar en skenbar ordning men till ett högt pris.

#### Godhetens idé

Senare i Staten återknyter Platon till ideläran genom att dra paralleller mellan denna och Parmenides tankar om enheten. Såsom mångfalden, enligt Parmenides, kan ses men inte tänkas kan idéerna tänkas men inte ses. Skaparen av världen har skapat öronen för att höra och rösten för att höras, ögonen för att se och kroppen för att ses, men ifråga om synen krävs ett tredje slag, nämligen ljuset. Ögat kan inte se utan ljuset men är samtidigt inte en del av ljuset, på samma vis förhåller det sig med det ”godas” idé, själen kan med hjälp av det ”goda” erhålla förnuft och vetande men den är inte en del av det ”goda”.

> ”Om detta, som åt kunskapens föremål ger sanning och åt den kunskapssökande förlänar förmågan till klar kunskap, ska du således säga, att det är det godas idé; och du ska anse att denna är grunden för vetandet och sanningen”.

Men det ”goda” är inte bara upphovet till att vi kan uppfatta sanning och erhålla kunskap, den är även själva upphovet till sanningen, såsom solen inte bara är upphovet till att vi kan uppfatta tingen med vår syn, utan även upphovet för själva tingens varande genom alstrandet av liv. Enligt Platon behärskar solen som fysikaliskt objekt den synliga världen och på samma sätt behärskar det ”godas” idé tankens värld eller idévärlden.

#### Vetenskapens bakåtrörelse och dialektikens framåtrörelse

Om man betraktar den synliga världen kan den delas upp i 2 delar, den som består av de verkliga tingen och den av dess skuggor och speglingar, som exempelvis ett träd består av själva trädet och dess spegling över vattnet. Även idévärlden kan delas upp på ett liknande sätt, nämligen genom att separera de rena idéerna från dess speglingar eller skuggbilder. Ta exempelvis de matematiska objekten, som vinkeln, cirkleln, sinus och cosinus, sedan idéerna om instanserna av dessa som vinkelslipen, hjulet eller vågen. När tanken använder sig av de rena idéerna, som de matematiska objekten, kan tanken röra sig framåt och komma fram till en högre sanning, men när den använder sig av speglingar eller olika instanser rör sig tanken bakåt och hamnar i osanning. Dialektik är tankens rörelse när den går mot sanning genom att utgå ifrån de rena idéerna och de absoluta principerna, då använder den sig av dem som hypoteser för att härleda högre sanningar. På så vis kan vi via dialektiken röra oss mot en punkt där alla förutsättningar upphör och ren sanning kvarstår. Därför är vetenskapen bristfällig enligt Platon då den utgår från förutsättningar och dessutom inte rör sig framåt genom att sträcka sig efter den yttersta grunden utan använder förståndet för att dra slutsatser om observationer. Om man istället kunde utgå från idéerna som den yttersta grunden skulle vetenskapen kunna fattas av det rena tänkandet obefläckat av observationer men detta går naturligtvis inte att göra i praktiken eftersom människan är bunden vid förutsättningarna. Men vetenskapen, eller förståndet, är emellertid fortfarande inte värdelös och utgör en bättre kunskapsform än föreställning (doxa) och ligger någonstans mellan detta och vetande, som är den högsta kunskapsformen.

## Parmenides: Kritik mot idéläran

I _Parmenides_ berättas hur Sokrates som ung möter Parmenides och hans lärljunge Zenon på en religiös fest i Aten. En debatt mellan Parmenides och Sokrates mynnar ut i en räcka av motargument mot hans idélära som kan sammafattas i 3 punkter

1. _Gyttjans idé_: Om varje ren idé i idévärlden är fri från verklighetens förutsättningar, hur förklaras då exempelvis ”gyttjans” eller ”smutsens” idé? Sokrates erkänner sig frukta den möjligheten och vill därför vid diskussioner av idéerna uppehålla sig endast vid idéer som är meningsfulla. Han verkar inte kunna ge någon närmare förklaring eller försvar av dessa meningslösa idéer.

2. _Storhetens och litenhetens orimliga idé_: Enligt idéläran har alla stora ting del av storhetens idé och betraktas därför som stora och på motsvarande sätt för små ting, de är små och har alltså del av litenhetens idé. Och alla ting har antingen del i hela idén eller en del av den. Om alla ting har del av hela idén måste tingen vara skilda från sig själva vilket leder till en motsägelse. Men om alla ting bara har en del av idén, t.ex som de stora tingen har del av storhetens idé, måste de bli små i relation till den ursprungliga storheten som i sig är större då den är hela idéen, och omvänt litenhetens idé måste bli stor i relation till alla ting som delar denna idé mellan sig då dessa bara har en liten del av idéen, vilket också leder till en motsägelse. Eftersom inget utav påståendena är sanna då de båda bryter mot motsägelselagen kan alltså tingen inte ha del av idéen i något avseende.

3. _Den tredje mannen_: Om vi betraktar alla människor i världen får vi en uppfattning om människans idé genom deras likhet. Om denna idé är en egen individuell enhet i idévärlden, liksom en särskild individ här i den fysiska världen, måste när vi betraktar denna människans idé och den särskilda individen en tredje likhet mellan dessa uppstå och således en tredje idé om människan (den tredje mannen) uppstå. Lägger man ihop denna nya idé med den ursprungliga idéen uppstår en fjärde osv, vi producerar en oändlig mängd idéer om människan vilket är orimligt. En viktig slutsats av detta resonemang är att det inte är genom likhet vi kan tala om tingen och idéerna utan något annat, men vad detta skulle vara klargörs aldrig. Den kunskap vi har är inte om idéerna utan om tingen. Idéerna verkar leva i en helt annan sfär om den nu ens finns, menar Parmenides. Detta leder till att vi inte kan veta något om vad skönhet är eller ännu mindre om vad det goda är, och eftersom Gudarna lever i idévärlden kan de heller inte veta något om oss

> ”utan lika väl som vi inte härskar över gudarna genom den makt som vi äger och inte vet något om det gudomliga genom vår kunskap, så är gudarna på samma sätt inte våra herrar och känner inte till de mänskliga förhållandena, gudar som de är”.
